{
  "id": "4.3",
  "title": "§ 4.3. Тэгш өнцөгт нүхэн дэх бөөм",
  "body": [
    {
      "type": "text",
      "value": "Хоёр ялгаатай тохиргоотой, өөрөөр хэлбэл хоёр тохиолдол болох $U(x)$ нэг хэмжээст тэгш өнцөгт потенциалын нүхэн дэх бөөмийн ааш авирыг авч үзье. Бөөмийг зөвхөн $X$ тэнхлэгийн дагуу хөдөлнө гэж тооцно."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-091_348_471_1389_58.jpg",
      "caption": "Зураг 4.1"
    },
    {
      "type": "text",
      "value": "**Тохиолдол 1.** Энэ нь хамгийн энгийн нь юм: нүхний өргөн $l$-тэй тэнцэнэ, нүхний хананууд нь хязгааргүй өндөр (Зураг 4.1, a). Энэ үед потенциал энерги нь дараах утгуудыг авна: $(0, l)$ завсарт тэрээр тэгтэй тэнцүү байх ба $x=0$ болон $x=l$ үед хязгааргүй рүү тэмүүлнэ."
    },
    {
      "type": "text",
      "value": "(4.9) Шредингерийн тэгшитгэлээс эхэлье. Нэг хэмжээст тохиолдолд нүхний мужид (энд $U=0$) энэхүү тэгшитгэл хялбарчлагдана:"
    },
    {
      "type": "equation",
      "value": "\\frac{\\partial^{2} \\psi}{\\partial x^{2}}+k^{2} \\psi=0",
      "tag": "4.10"
    },
    {
      "type": "text",
      "value": "энд дараах тэмдэглэгээг оруулав"
    },
    {
      "type": "equation",
      "value": "k^{2}=2 m E / \\hbar^{2} .",
      "tag": "4.11"
    },
    {
      "type": "text",
      "value": "(4.10) тэгшитгэлийн ерөнхий шийд нь дараах хэлбэртэй байна"
    },
    {
      "type": "equation",
      "value": "\\psi(x)=a \\sin (k x+\\alpha),",
      "tag": "4.12"
    },
    {
      "type": "text",
      "value": "энд $a$ болон $\\alpha$ - дурын тогтмолууд."
    },
    {
      "type": "text",
      "value": "Одоо хамгийн гол зүйл: бид $\\psi(x)$ функцээс (стандарт) зүй тогтох нөхцөлүүдийг хангахыг шаардах ёстой. (4.12) хэлбэрийн $\\psi(x)$ нь нэгэн утгатай бөгөөд төгсгөлтэй болох нь харагдаж байна. Тэрээр түүнчлэн тасралтгүй байх ёстой, тухайлбал нүхний гадна бөөм байх боломжгүй, иймд тэнд $\\psi(x)=0$ байх ба $\\psi$-функцийн тасралтгүй чанарын тулд $x=0$ болон $x=l$ үед (4.12) функц тэгтэй тэнцүү байх шаардлагатай. Дараах нөхцөлөөс<br>$$ \\psi(0)=a \\sin \\alpha=0 $$<br>$\\alpha=0$ болох нь харагдаж байна. Харин энэхүү нөхцөлөөс<br>$$ \\psi(l)=a \\sin k l=0 $$<br>нь өөрийн ээлжиндээ дараахийг мөрдлөгө болгоно"
    },
    {
      "type": "equation",
      "value": "k l= \\pm \\pi n,",
      "tag": "4.13"
    },
    {
      "type": "text",
      "value": "энд $n=1,2,3, \\ldots$ ($n=0$ нь боломжгүй бөгөөд учир нь энэ үед $\\psi=0$ буюу бөөм ердөө байхгүй байна)."
    },
    {
      "type": "text",
      "value": "(4.13)-аас $k$-г (4.11)-д орлуулбал бид дараахийг олно"
    },
    {
      "type": "equation",
      "value": "E_{n}=\\frac{\\pi^{2} \\hbar^{2}}{2 m l^{2}} n^{2}, \\quad n=1,2,3, \\ldots",
      "tag": "4.14"
    },
    {
      "type": "text",
      "value": "Энерги нь квантлагдсан болох нь гарч ирэх бөгөөд түүний спектр дискрет байна (Зураг 4.1, б)."
    },
    {
      "type": "text",
      "value": "Иймд $E$ хувийн утгуудыг бид олсон, энэ бол (4.14). Одоо тэдгээрт харгалзах хувийн функцүүдийг олцгооё. Үүний тулд (4.13)-аас $k$-ийн утгыг (4.12)-д орлуулбал энд $\\alpha=0$ тул,<br>$$ \\psi(x)=a \\sin (n \\pi x / l) . $$<br>$a$ коэффициентийг тодорхойлохын тулд (4.3) нормчлох нөхцөлийг ашиглана. Бидний тохиолдолд тэр нь дараах хэлбэртэй байна<br>$$ a^{2} \\int_{0}^{l} \\sin ^{2} \\frac{n \\pi x}{l} \\mathrm{~d} x=1 $$"
    },
    {
      "type": "text",
      "value": "$(0, l)$ завсрын төгсгөлүүдэд интеграл доторх функц тэгтэй тэнцүү тул интегралын утгыг синусын квадратын дундаж утга (харин тэр нь $1/2$-тэй тэнцүү) болон нүхний өргөн $l$-ийн үржвэр хэлбэрээр илэрхийлж болно:<br>$$ a^{2}(1 / 2) l=1, $$<br>эндээс $a=\\sqrt{2 / l}$ байна.<br>Иймээс энэ тохиолдолд хувийн функцүүд дараах хэлбэртэй байна"
    },
    {
      "type": "equation",
      "value": "\\psi_{n}(x)=\\sqrt{2 / l} \\sin (n \\pi x / l), \\quad n=1,2,3, \\ldots",
      "tag": "4.15"
    },
    {
      "type": "text",
      "value": "Хэд хэдэн хувийн функцүүдийн графикийг Зураг 4.2 дээр тасалдалтай шугамуудаар, харин магадлалын нягтын тархалтыг - үргэлжилсэн шугамуудаар үзүүлсэн болно. Эдгээр графикуудаас харвал хамгийн доод энергийн төлөвт ($n=1$) бөөм хамгийн их магадлалтайгаар нүхний голд олдож болох бөгөөд харин нүхний захын ойролцоо тэр олдох магадлал нэлээд бага байдаг. Бөөмийн ийм ааш авир нь сонгодог бөөмийн ааш авираас эрс ялгаатай."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-093_173_971_1427_131.jpg",
      "caption": "Зураг 4.2"
    },
    {
      "type": "text",
      "value": "Энерги (өөрөөр хэлбэл $n$ квантын тооны өсөлттэй хамт) ихсэх тусам $\\psi_{n}^{2}(x)$ тархалтын максимумууд бие биедээ улам бүр ойртон байрлана. $n$-ийн маш их утгуудын үед $\\psi_{n}^{2}(x)$ тархалтын дүр зураг бараг «нийлж» жигдхэн болж хувирна буюу бөөм яг л «сонгодог» мэтээр аашилж эхэлнэ."
    },
    {
      "type": "text",
      "value": "Бидний олсон (4.15) хувийн функцүүд нь бүх зүй тогтох нөхцөлүүдийг хангадаггүй болохыг гярхай уншигч анзаарсан байх: нүхний хил хязгаарууд дээр $\\psi$-функцүүд нь гөлгөр биш бөгөөд хугарал мэдэрдэг. Энэхүү нөхцөл байдал нь нүхний захад $U \\rightarrow \\infty$ байдгийн үр дагавар бөгөөд бодит ертөнцөд ийм зүйл байдаггүй. Потенциал энергийн ямар ч төгсгөлтэй тасралтын үед $\\psi$-функц зүгээр л гөлгөр хэвээр үлддэг (энэ тухай доор дэлгэрэнгүй өгүүлнэ)."
    },
    {
      "type": "text",
      "value": "Сонгодог онолоос ялгаатай нь (4.14) ёсоор нүхэн дэх бөөмийн $E$ энергийн хамгийн бага утга нь тэгтэй тэнцүү байдаггүйг бас тэмдэглүүштэй. Энэ нь тодорхойгүйн зарчимтай бүрэн нийцэж байгаа юм. Учир нь нүхэн дэх бөөмийн оршиж болох координатын муж хязгаарлагдмал хэмжээтэй байдаг тул импульсэд зайлшгүй сарнил оршин байх ёстой бөгөөд энэ нь энерги ч гэсэн тэгээс ялгаатай байх шалтгаан болдог."
    },
    {
      "type": "text",
      "value": "**Тохиолдол 2.** Хэсэг бөөм Зураг 4.3 дээр харуулсан нэг хэмжээст потенциалын $U(x)$ оронд хөдөлнө. Энэ тохиолдол нь аль хэдийн нэлээд хүнд математик хувиргалтуудтай холбогдож эхэлдэг."
    },
    {
      "type": "text",
      "value": "Хэрэв бөөмийн гүйцэд энерги $E<U_{0}$ байвал бөөм потенциалын нүхэндбуюу холбоост төлөвт оршиж байна гэж ярьдаг. Хэрэв бөөм сонгодог байсан бол тэрээр энэ нөхцөлд нүхний хил хязгаараас гарч чадахгүй байх байсан,"
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-094_382_354_863_808.jpg",
      "caption": "Зураг 4.3"
    },
    {
      "type": "text",
      "value": "Квант хуулиудад захирагддаг бөөмс харин эрс өөрөөр аашилдаг байна. Яг хэрхэн аашилдгийг тодруулахын тулд (4.9) Шредингерийн тэгшитгэлийн нэг хэмжээст хувилбарыг ашиглая. Зураг 4.3-аас харахад $U(x)$ функц нь шатлалтай тул $x$-ийн өөрчлөгдөх мужийг $U$-ийн тогтмол утгуудтай (1) болон (2) гэсэн хоёр хэсэгт хувааж, хэсэг тус бүрт шийд олж, дараа нь тэдгээр шийдүүдээ $\\psi$-функц тасралтгүй бөгөөд гөлгөр байхаар «оёх» нь тохиромжтой байдаг."
    },
    {
      "type": "text",
      "value": "1-р хэсэг дэх шийдэд 1 индексийг, харин 2-р хэсэгт 2 индексийг онооё. Одоо энэхүү хоёр хэсэгт зориулан Шредингерийн тэгшитгэлүүдийг бичье:<br>$$ \\begin{array}{ll} \\psi_{1}^{\\prime \\prime}+k^{2} \\psi_{1}=0, & k^{2}=2 m E / \\hbar^{2} \\\\ \\psi_{2}^{\\prime \\prime}+\\varkappa^{2} \\psi_{2}=0, & \\varkappa^{2}=2 m\\left(U_{0}-E\\right) / \\hbar^{2}\\end{array} \\quad (4.17) $$"
    },
    {
      "type": "text",
      "value": "Эдгээр тэгшитгэлийн ерөнхий шийдүүд дараах хэлбэртэй байна<br>$$ \\begin{aligned} & \\psi_{1}(x)=a \\sin (k x+\\alpha) \\\\ & \\psi_{2}(x)=b \\mathrm{e}^{-\\varkappa x}+c \\mathrm{e}^{\\varkappa x} \\end{aligned} $$<br>Тэдгээр нь зүй тогтох нөхцөлүүдийг хангах ёстой. Харин $x \\leqslant 0$ үед $\\psi_{1} \\equiv 0$ байдгийг тооцож $\\psi$-функцийн тасралтгүй байх нөхцөлөөр $\\psi_1(0)=0$ гэж олдох бөгөөд эндээс $\\alpha=0$ гарна. $x$-нэвтрэх гүн нэмэгдэхийн хэрээр эерэг илтгэгчтэй экспонент нь 2-р хэсэгт бөөм олдох магадлалын тасралтгүй өсөлтийг илэрхийлэх учраас $\\psi$-функцийн төгсгөлтэй байх шаардлагаас үүдэн $c=0$ коэффициент байх нь мөрдөн гарна. Эцэст нь $\\psi$-функц $x=l$ цэг дээр тасралтгүй хийгээд гөлгөр байх ёстой гэсэн шаардлага нь дараах утгыг илэрхийлнэ<br>$$ \\psi_{1}(l)=\\psi_{2}(l), \\quad \\psi_{1}^{\\prime}(l)=\\psi_{2}^{\\prime}(l) . $$"
    },
    {
      "type": "text",
      "value": "Эндээс бид дараах трансцендент тэгшитгэлд хүрч ирнэ"
    },
    {
      "type": "equation",
      "value": "\\operatorname{tg} k l=-k / \\varkappa,",
      "tag": "4.18"
    },
    {
      "type": "text",
      "value": "мөн үүнийг дараах томьёог ашиглан синусоид байдлаар төлөөлүүлэх нь илүү тохиромжтой байдаг<br>$$ \\sin \\alpha=1 / \\sqrt{1+\\operatorname{ctg}^{2} \\alpha} $$<br>Үр дүнд нь дараахийг олно"
    },
    {
      "type": "equation",
      "value": "\\sin k l= \\pm C k l",
      "tag": "4.19"
    },
    {
      "type": "text",
      "value": "энд $C=\\hbar / \\sqrt{2 m l^{2} U_{0}}$."
    },
    {
      "type": "text",
      "value": "Уг тэгшитгэлийн зүүн болон баруун талуудын графикийг (Зураг 4.4) дүрсэлснээр синусоид муруй болон шулууны огтлолцлын цэгүүдийг олж болно. Энэ үед (4.18)-ийн дагуу $E$ хувийн утгуудыг тодорхойлох тэгшитгэлийн язгуурууд нь $\\operatorname{tg} k l<0$ байх тийм огтлолцлын цэгүүдтэй дүйх болно. Энэ нь (4.19) тэгшитгэлийн язгуурууд нь тойргийн тэгш мөчүүдэд (абсцисс тэнхлэгийн эдгээр хэсгийг зураг дээр бүдүүн хэрчмүүдээр тэмдэглэв) байх ёстой гэсэн үг юм."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-096_289_531_141_629.jpg",
      "caption": "Зураг 4.4"
    },
    {
      "type": "text",
      "value": "Зураг 4.4-өөс харахад (4.19) тэгшитгэлийн язгуурууд, ө.х холбоост төлөвүүд нь үргэлж ийм нүхэнд оршдоггүй болох нь илэрхий байна. Нүхэнд ягц нэг түвшин «багтах» үеийн шулууны хязгаарын байрлалыг тасархай шугамаар харуулав."
    },
    {
      "type": "text",
      "value": "Жишээлбэл, энэхүү зургаас хамгийн эхний түвшин $kl = \\pi / 2$, $C kl = 1$ байх нөхцөлд гарч ирэх бөгөөд эндээс $E = U_0$ гарч ирнэ. Хоёр дахь түвшин харин $kl = (3/2)\\pi$ үед гэх мэт."
    },
    {
      "type": "text",
      "value": "Иймээс өгөгдсөн нүхэнд $E<U_{0}$ үед $E$ энергийн хувийн утгуудын спектр дискрет байж таарна. Эдгээр утгуудад бөөмийн холбоост төлөвүүд болоод эдгээр төлөвүүдийг тодорхойлогч $\\psi$-функцүүд харгалзах бөгөөд тэдний нэгийг (Зураг 4.5) харуулав."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-096_198_537_730_621.jpg",
      "caption": "Зураг 4.5"
    },
    {
      "type": "text",
      "value": "Ийм потенциал нүх нь (Зураг 4.4-ийн график болоод тооцоолол харуулж буйгаар) нэг ч түвшин агуулахгүй (энэ нь $l^{2} U_{0}<\\pi^{2} \\hbar^{2} / 8 m$ нөхцөлд байна) байж болохыг дахин нэг удаа тэмдэглэх нь зүйтэй. Энэ тохиолдолд бөөмийн хөдөлгөөн төгсгөлөг мужид байршдаггүй бөгөөд түүний хөдөлгөөнийг инфинит буюу хязгааргүй чиглэсэн гэж ярьдаг."
    },
    {
      "type": "text",
      "value": "Бөөм холбоост төлөвт байхдаа гүйцэд энерги нь $E<U_{0}$ байх 2-р мужид (Зураг 4.3-ыг үз) ч мөн оршиж болох тэрхүү (сонгодог үүднээс харвал) гайхалтай баримтанд анхаарал хандуулахгүй байж болохгүй. Энэ нь квант онолд $E=K+U$ тэнцэтгэл утгаа алддагтай холбон тайлбарлагдана: тодорхойгүйн зарчмын улмаас кинетик $K$ болон потенциал $U$ энергиүүд нэгэн зэрэг тодорхой нарийн утгуудыг авах боломжгүй байдаг. Үнэндээ ч $U$ нь координатуудаас, харин $K$ нь бөөмийн импульсээс хамаардаг. Тиймээс зарим хэсгүүдэд гүйцэд энерги $E<U$ байгаа явдалд гайхах хэрэггүй юм."
    },
    {
      "type": "text",
      "value": "Мөн жишээлбэл нүхний гүн ө.х $U_0$ ихсэх тусам $E$ энергийн түвшнүүд хийгээд холбоост төлөвүүдийн тоо нэмэгдэх ба 2-р мужид бөөм олдох магадлал улам бүр багассаар $U_{0} \\rightarrow \\infty$ үед тэр нь тэг болохыг тэмдэглье. Харин $\\psi$-функц $x=l$ цэгт хугаралтай болно (гөлгөр чанараа алдана). Яг үүнтэй бид 1-р тохиолдолд тулгарсан бөгөөд тухайн нүхний $x=0$ цэгт бас энэ байдлыг ажигладаг."
    },
    {
      "type": "text",
      "value": "$U(x)$ функцийн төгсгөлтэй тасралтын* цэг дэх $\\psi$-функцийн гөлгөр байдлын тухай асуудлыг энд хөндөх нь зүйтэй болов уу. Дотор нь $U(x)$ функцийн үсрэлт байх $x$ координатын (жишээлбэл $x=0$ цэг дэх) маш бага завсраар Шредингерийн тэгшитгэлийг интегралчилцгаая. Үр дүнд нь дараахийг олно"
    },
    {
      "type": "equation",
      "value": "\\frac{\\partial \\psi}{\\partial x}(+\\delta)-\\frac{\\partial \\psi}{\\partial x}(-\\delta)=-\\int_{-\\delta}^{+\\delta} \\frac{2 m}{\\hbar^{2}}(E-U) \\mathrm{d} x,"
    },
    {
      "type": "text",
      "value": "энд $x$ координатыг $(-\\delta,+\\delta)$ бага завсарт авч байна. $U(0)$ үсрэлтийн төгсгөлөг чанарт үндэслэн $\\delta \\rightarrow 0$ үед завсар ч мөн тэг рүү тэмүүлнэ. Тиймээс $x=0$ цэгийн зүүн болон баруун талд $\\partial \\psi / \\partial x$ уламжлалууд ижилхэн байх бөгөөд энэ нь $\\psi$-функц гөлгөр болж таарч байна гэсэн үг юм."
    },
    {
      "type": "note",
      "value": "* «Тасралт» гэдгээр бид энэхүү нэр томьёог математикийн биш, харин физикийн утгаар нь ойлгох ёстой: $U(x)$ функц огторгуйн маш бага мужид нэг утгаас нөгөө рүү өөрчлөгдөн чанартаа үсрэлт мэдэрдэг. Чухам ийм учраас ийм хэсэгт $U(x)$ графикийг бараг л босоо хэрчмээр дүрсэлдэг байна."
    }
  ]
}
