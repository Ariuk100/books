{
  "id": "2.1",
  "title": "§ 2.1. Цахилгаан соронзон долгионы тэгшитгэл",
  "body": [
    {
      "type": "header",
      "id": "2.1",
      "value": "§ 2.1. Цахилгаан соронзон долгионы тэгшитгэл"
    },
    {
      "type": "text",
      "value": "Максвеллын тэгшитгэлүүдээс бидний одоо батлах гэж байгаачлан, шинэ физик үзэгдэл оршин байх тухай чухал дараах дүгнэлт гарч ирдэг: цахилгаан соронзон орон бие даан - цахилгаан цэнэг болон гүйдэлгүйгээр оршин тогтнож чадна. Ингэхдээ түүний төлөв байдлын өөрчлөлт (орчны цочрол) нь заавал долгиолог шинж чанартай байдаг байна. Ийм төрлийн орныг <b>цахилгаан соронзон долгион</b> гэж нэрлэдэг. Вакуумд эдгээр долгионууд гэрлийн $c$ хурдтай тэнцүү хурдаар тархдаг."
    },
    {
      "type": "text",
      "value": "$\\varepsilon$ ба $\\mu$ нэвтрүүлэх чадвар бүхий нэгэн төрлийн саармаг дамжуулагч биш орчин авч үзье, энд $\\mathbf{D}=\\varepsilon \\varepsilon_{0} \\mathbf{E}$ ба $\\mathbf{B}=\\mu \\mu_{0} \\mathbf{H}$ байна."
    },
    {
      "type": "text",
      "value": "Томьёоны бичлэгийг хялбарчлахын тулд зөвхөн $\\varepsilon_{0}$ ба $\\mu_{0}$ (вакуумд байдаг шиг)-г үлдээхээр шууд тохиролцъё. Дээр дурдсан орчинд шилжих үед $\\varepsilon_{0}$ болон $\\mu_{0}$-г агуулсан томьёонуудад $\\varepsilon$-г $\\varepsilon_{0}$-д (өөрөөр хэлбэл $\\varepsilon \\varepsilon_{0}$ ), $\\mu$-г $\\mu_{0}$-д (өөрөөр хэлбэл $\\mu \\mu_{0}$) тус тус хавсарган бичихэд л хангалттай. Ийнхүү дээрх илэрхийллүүдийг хялбарчилснаар бид дараахийг бичнэ:"
    },
    {
      "type": "equation",
      "value": "\\mathbf{D}=\\varepsilon_{0} \\mathbf{E}, \\quad \\mathbf{B}=\\mu_{0} \\mathbf{H} .",
      "tag": "(2.1)"
    },
    {
      "type": "text",
      "value": "Энэ тохиолдолд цэнэгийн болон гүйдлийн нягтууд тэгтэй тэнцүү ( $\\rho=0$ ба $\\mathbf{j}=0$ ) тул Максвеллын тэгшитгэлүүд дараах хэлбэртэй байна:"
    },
    {
      "type": "equation",
      "value": "\\begin{array}{cc}\\\\ \\nabla \\times \\mathbf{E}=-\\frac{\\partial \\mathbf{B}}{\\partial t}, & \\nabla \\times \\mathbf{H}=\\frac{\\partial \\mathbf{D}}{\\partial t}, \\\\ \\\\  \\nabla \\cdot \\mathbf{B}=0, & \\nabla \\cdot \\mathbf{D}=0,\\\\ \\end{array}",
      "tag": "(2.3)"
    },
    {
      "type": "text",
      "value": "энд (2.2) тэгшитгэлүүд нь $\\mathbf{E}$ ба $\\mathbf{H}$-ийн роторуудыг, харин (2.3) тэгшитгэлүүд нь $\\mathbf{B}$ ба $\\mathbf{D}$-ийн дивергенцүүдийг илэрхийлнэ."
    },
    {
      "type": "text",
      "value": "Аливаа долгионы процессууд хугацааны болон координатыг хоёрдугаар эрэмбийн уламжлалуудаар холбосон долгионы "
    },
    {
      "type": "text",
      "value": "тэгшитгэлд захирагдах ёстой тул дээр бичигдсэн Максвеллын тэгшитгэлүүдийн туслалцаатайгаар үүнд хүрэхийг оролдъё. Үүний тулд (2.2)-ын хоёр дахь тэгшитгэлээс хугацаагаар уламжлал авч дараа нь эхний тэгшитгэлээ ашиглая:"
    },
    {
      "type": "equation",
      "value": "\\varepsilon_{0} \\frac{\\partial^{2} \\mathbf{E}}{\\partial t^{2}}=\\frac{\\partial}{\\partial t}(\\boldsymbol{\\nabla} \\times \\mathbf{H})=\\boldsymbol{\\nabla} \\times \\frac{\\partial \\mathbf{H}}{\\partial t}=-\\frac{1}{\\mu_{0}} \\boldsymbol{\\nabla} \\times(\\boldsymbol{\\nabla} \\times \\mathbf{E}) .",
      "tag": "(2.4)"
    },
    {
      "type": "text",
      "value": "Баруун гар тал дахь давхар вектор үржвэрийг дараах вектор тэнцэтгэлийн тусламжтайгаар хувиргаж болно"
    },
    {
      "type": "equation",
      "value": "\\mathbf{a} \\times(\\mathbf{b} \\times \\mathbf{c})=\\mathbf{b}(\\mathbf{a c})-\\mathbf{c}(\\mathbf{a b}),",
      "tag": "(2.5)"
    },
    {
      "type": "text",
      "value": "- энэ бол \"бац минус цаб\" дүрэм. Энэ томьёон дахь $\\mathbf{a}$ болон $\\mathbf{b}$-г $\\nabla$ оператороор сольж, $\\mathbf{c}=\\mathbf{E}$ гэж үзвэл бид дараахыг бичнэ:"
    },
    {
      "type": "equation",
      "value": "\\nabla \\times(\\nabla \\times \\mathbf{E})=\\nabla(\\nabla \\cdot \\mathbf{E})-\\mathbf{E}(\\nabla \\cdot \\nabla) \\ldots ?",
      "tag": "(2.5')"
    },
    {
      "type": "text",
      "value": "Ямар нэг буруу зүйл гарч ирэв - энэ нь сүүлчийн гишүүн болох $\\mathbf{E}(\\boldsymbol{\\nabla} \\cdot \\boldsymbol{\\nabla})$-нд хамааралтай. Энэ хэлбэрээрээ бол тэр оператор хэвээрээ л байна. Алдаа нь бид болгоомжгүй хандаж \"үржигдэхүүнүүдийн\" шаардлагатай дарааллыг хадгалаагүйд оршино. (2.5) томьёон руу буцаж очвол, сүүлчийн гишүүнийг ижил тэнцүү эрхтэйгээр $\\mathbf{( a b ) c}$ хэлбэрээр бичиж болно гэдгийг харахад хялбар байна. Тэгвэл $\\left(2.5^{\\prime}\\right)$ доторх сүүлчийн гишүүнийг $(\\nabla \\cdot \\nabla) \\mathbf{E}$ буюу $\\nabla^{2} \\mathbf{E}$ мэтээр бичих ёстой бөгөөд үүний дараа (2.5') зөв хэлбэртэй болох болно"
    },
    {
      "type": "equation",
      "value": "\\nabla \\times(\\nabla \\times \\mathbf{E})=\\nabla(\\nabla \\cdot \\mathbf{E})-\\nabla^{2} \\mathbf{E},"
    },
    {
      "type": "text",
      "value": "энд $\\nabla^{2}$ - Лапласын оператор. Бидний тохиолдолд $\\nabla \\cdot \\mathbf{E}=0$ гэдгийг тооцох л үлдлээ, тэгвэл (2.4) дэх давхар вектор үржвэр $-\\nabla^{2} \\mathbf{E}$-тэй тэнцүү болно. Үр дүнд нь бид $\\mathbf{E}$ орны долгионы тэгшитгэлд хүрлээ. Түүнийг бичихийн өмнө бид үүнтэй төстэй аргаар $\\mathbf{H}$ орны долгионы тэгшитгэлийг гаргаж авах боломжтойг тэмдэглүүштэй."
    },
    {
      "type": "text",
      "value": "Ийнхүү бид $\\mathbf{E}$ болон $\\mathbf{H}$ орнуудын хувьд ижил долгионы тэгшитгэлүүдийг гаргаж авлаа:"
    },
    {
      "type": "equation",
      "value": "\\nabla^{2} \\mathbf{E}=\\varepsilon_{0} \\mu_{0} \\frac{\\partial^{2} \\mathbf{E}}{\\partial t^{2}}, \\quad \\nabla^{2} \\mathbf{H}=\\varepsilon_{0} \\mu_{0} \\frac{\\partial^{2} \\mathbf{H}}{\\partial t^{2}} .",
      "tag": "(2.6)"
    },
    {
      "type": "text",
      "value": "Энд хугацаагаар авсан хоёрдугаар уламжлалын өмнөх коэффициент нь (1.23)-д заасны дагуу долгионы тархалтын хурдны квадратын урвуу хэмжигдэхүүнээс өөр юу ч биш юм. Вакуумд энэ хурд нь дараахтай тэнцүү"
    },
    {
      "type": "equation",
      "value": "c=1 / \\sqrt{\\varepsilon_{0} \\mu_{0}},",
      "tag": "(2.7)"
    },
    {
      "type": "text",
      "value": "Харин цахилгаан соронзон долгион нь $\\varepsilon$ ба $\\mu$ нэвтрүүлэх чадвартай нэгэн төрлийн орчинд тархаж байвал түүний хурд"
    },
    {
      "type": "equation",
      "value": "v=1 / \\sqrt{\\varepsilon \\varepsilon_{0} \\mu \\mu_{0}}=c / \\sqrt{\\varepsilon \\mu} ."
    },
    {
      "type": "text",
      "value": "Цаашид бид үндсэндээ соронзон бус орчинг $(\\mu=1)$ авч үзэх тул өмнөх томьёо илүү хялбар хэлбэртэй болно"
    },
    {
      "type": "equation",
      "value": "v=c / \\sqrt{\\varepsilon} .",
      "tag": "(2.8)"
    },
    {
      "type": "text",
      "value": "$c=3 \\cdot 10^{8} \\mathrm{~м} / \\mathrm{с}$ болох нь тогтоогдсон бөгөөд өөрөөр хэлбэл энэ нь вакуум дахь гэрлийн хурдтай давхцаж байна. Энэ нь Максвеллд туршилтаар батлагдахаас нь хамаагүй өмнө гэрэл бол цахилгаан соронзон долгион болохыг таамаглах үндэсийг өгсөн байна."
    }
  ]
}