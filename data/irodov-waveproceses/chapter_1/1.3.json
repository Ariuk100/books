{
  "id": "1.3",
  "title": "§ 1.3. Уян харимхай долгионы хурд",
  "body": [
    {
      "type": "header",
      "id": "1.3",
      "value": "§ 1.3. Уян харимхай долгионы хурд"
    },
    {
      "type": "text",
      "value": "<b>Нарийн саваан дахь долгионы хурд.</b> Нарийн гэдэг нэр томьёоны дор зузаан нь $\\lambda$ долгионы урттай харьцуулахад бага байх савааг хэлж байна. Савааны бага зэргийн дагуу хэв гажилтуудын үед Гукийн хууль хүчинтэй байна:"
    },
    {
      "type": "equation",
      "value": "\\sigma=E \\varepsilon,",
      "tag": "(1.24)"
    },
    {
      "type": "text",
      "value": "энд $\\sigma$ - хүчлэл ($\\mathrm{H} / \\mathrm{м}^{2}$), $E$ - Юнгийн модуль ($\\text{Па}$), $\\varepsilon=\\partial \\xi / \\partial x$. Энд $\\sigma$ нь $\\varepsilon$-тэй адил алгебрийн хэмжигдэхүүн бөгөөд $\\sigma$ ба $\\varepsilon$ тэмдгүүд нь үргэлж адилхан утгатай байдаг: сунгалтын үед - эерэг, шахалтын үед - сөрөг."
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-018_162_564_155_334.jpg",
      "caption": "Зураг 1.4"
    },
    {
      "type": "text",
      "value": "Савааны багахан $\\Delta x \\ll \\lambda$ элементийг долгион өнгөрөх явцад тухайлбал сунасан байдалд (Зураг 1.4) байх үеийн агшинд авч үзье. Энэ элементэд Ньютоны 2-р хуулийг хэрэглэвэл:"
    },
    {
      "type": "equation",
      "value": "\\rho \\Delta x S \\cdot \\ddot{\\xi}=F_{x}(x+\\Delta x)+F_{x}(x),"
    },
    {
      "type": "text",
      "value": "энд $\\rho$ - савааны материалын нягт, $S$ - түүний хөндлөн огтлолын талбай. Зураг дээрээс харахад энэ агшинд $F_{x}(x+\\Delta x)>0$, харин $F_{x}(x)<0$ байна. Харгалзах $\\sigma$-ийн утгууд $x$ ба $x+\\Delta x$ огтлолуудад эерэг (суналт!) байна. Иймд тэгшитгэлийн баруун талыг ингэж бичиж болно:"
    },
    {
      "type": "equation",
      "value": "F_{x}(x+\\Delta x)+F_{x}(x)=S \\sigma(x+\\Delta x)-S \\sigma(x)=S \\frac{\\partial \\sigma}{\\partial x} \\Delta x,"
    },
    {
      "type": "text",
      "value": "энд зүүн талд $F_{x}$ болон $\\sigma$ нь ялгаатай тэмдэгтэй байхыг тооцов (шахалтын үед мөн ингэж бичигдэнэ). Тэгвэл хөдөлгөөний тэгшитгэл нь $\\Delta x \\cdot S$-ээр хуваасны дараа $\\rho \\ddot{\\xi}=\\partial \\sigma / \\partial x$ болж хялбарчлагдана. Үүнийг (1.24)-тэй тооцоолбол эцэст нь бид дараахыг олно:"
    },
    {
      "type": "equation",
      "value": "\\rho \\frac{\\partial^{2} \\xi}{\\partial t^{2}}=E \\frac{\\partial^{2} \\xi}{\\partial x^{2}} .",
      "tag": "(1.25)"
    },
    {
      "type": "text",
      "value": "Бид ингэснээр долгионы тэгшитгэлд хүрлээ. Энэ нь саваанд дагуу долгион тархана гэдгийг нотолж байгаа бөгөөд түүний $v$ хурдыг олдсон илэрхийллийг (1.23)-тэй харьцуулж хялбархан олох боломжтой:"
    },
    {
      "type": "equation",
      "value": "v=\\sqrt{E / \\rho} .",
      "tag": "(1.26)"
    },
    {
      "type": "text",
      "value": "Нарийн биш савааны хувьд $v$-ийн илэрхийлэл илүү нарийн төвөгтэй хэлбэртэй байх бөгөөд нарийн савааны тохиолдлоос илүү их $v$ утгатай гардаг гэдгийг анхаарна уу."
    },
    {
      "type": "text",
      "value": "Хязгааргүй изотроп хатуу орчин дахь хөндлөн уян харимхай долгионы хурд нь"
    },
    {
      "type": "equation",
      "value": "v=\\sqrt{G / \\rho},",
      "tag": "(1.27)"
    },
    {
      "type": "text",
      "value": "энд $G$ - орчны шилжилтийн модуль, $\\rho$ - түүний нягт болохыг харуулж болно."
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-019_301_483_153_375.jpg",
      "caption": "Зураг 1.5"
    },
    {
      "type": "text",
      "value": "<b>Уян утсан дахь долгионы хурд.</b> Динамикийн үндсэн тэгшитгэлээс үндэслэн татсан утасны бага зэрэг хөндлөн хэлбэлзлийн тэгшитгэлийг олъё. Утасны багахан 1-2 элемент дээр (Зураг 1.5) зүүн талаас нь $F$ татах хүч үйлчилж байна. Түүний босоо проекц нь $F_{\\xi}(x)=-F \\sin \\alpha$ болно. Бага шилжилтийн үед $\\sin \\alpha=\\operatorname{tg} \\alpha=\\partial \\xi / \\partial x$ байх тул бид ингэж бичиж болно:"
    },
    {
      "type": "equation",
      "value": "F_{\\xi}(x)=-F \\partial \\xi / \\partial x ."
    },
    {
      "type": "text",
      "value": "Хүчний проекцийн хувьд төстэй илэрхийллийг (гагцхүү «+» тэмдэгтэй) 1-2 элементийн баруун төгсгөлд мөн бичиж болно. Эдгээр хоёр хүчний проекцын тэнцүү үйлчлэгч хэмжигдэхүүн"
    },
    {
      "type": "equation",
      "value": "\\left(F \\frac{\\partial \\xi}{\\partial x}\\right)_{2}+\\left(-F \\frac{\\partial \\xi}{\\partial x}\\right)_{1}=\\frac{\\partial}{\\partial x}\\left(F \\frac{\\partial \\xi}{\\partial x}\\right) \\mathrm{d} x .",
      "tag": "(1.28)"
    },
    {
      "type": "text",
      "value": "Утасны дагуу $F$ хүчний өөрчлөлтийг үл хэрэгсвэл (энэ нь хэлбэлзлийн үеийн бага шилжилтүүдэд хүчинтэй), өмнөх илэрхийллийн баруун талыг дараах байдлаар сольж бичиж болно: $F\\left(\\partial^{2} \\xi / \\partial x^{2}\\right) \\mathrm{d} x$. Хэрвээ утасны шугаман нягт (нэгж уртынх нь масс) $\\rho_{1}$-тэй тэнцүү бол Ньютоны хоёрдугаар хуулиар $\\rho_{1} \\mathrm{~d} x \\cdot \\ddot{\\xi}=F \\xi_{x}^{\\prime \\prime} \\mathrm{d} x$ буюу"
    },
    {
      "type": "equation",
      "value": "\\frac{\\partial^{2} \\xi}{\\partial t^{2}}=\\frac{F}{\\rho_{1}} \\frac{\\partial^{2} \\xi}{\\partial x^{2}} .",
      "tag": "(1.29)"
    },
    {
      "type": "text",
      "value": "(1.23)-тэй харьцуулснаар утсан дахь долгионы хурдны илэрхийллийг олно:"
    },
    {
      "type": "equation",
      "value": "v=\\sqrt{F / \\rho_{1}} .",
      "tag": "(1.30)"
    },
    {
      "type": "text",
      "value": "<b>Шингэн ба хий дэх дууны хурд.</b> (1.26) томьёог шингэн ба хий дэх дагуу долгионы хурдыг тооцоолоход ашиглаж болно. Ингэхийн тулд хавтгай долгион тархах чиглэлд хийсвэрээр суваг ухан гаргаад, биднийг энэ томьёонд хүргэсэн бүхий л логик үйлдлүүдийг давтаж болно. Энэ тохиолдолд Юнгийн $E$ модулийн үүргийг юу гүйцэтгэхийг тодруулах л үлдлээ."
    },
    {
      "type": "text",
      "value": "Дагуу долгион орчин дундуур тархах үед тусдаа давхаргуудын шахалт ба сийрэгжилтүүд үүсдэг бөгөөд энэ тохиолдолд Гукийн хууль - нэмэлт $\\Delta p$ даралт ба цилиндр сувгийн хэсгийн $\\Delta x$ уртын харьцангуй өөрчлөлт $\\Delta \\xi / \\Delta x$-ийн хоорондын холбоо нь дараах хэлбэрт шилжинэ: $\\Delta p=-E \\Delta \\xi / \\Delta x$, үүнд $\\Delta p$ даралт болон $\\Delta \\xi$ урт нь эсрэг тэмдэгтэй өөрчлөгддөг тул хасах тэмдэг тавигдана. Хүртвэр, хуваарийг сувгийн хөндлөн огтлолын талбайгаар үржүүлбэл дараах болно."
    },
    {
      "type": "equation",
      "value": "\\Delta p=-E \\Delta V / V",
      "tag": "(1.31)"
    },
    {
      "type": "text",
      "value": "энд $\\Delta V / V$ - авч үзэж буй элементийн эзлэхүүний харьцангуй өсөлт. Хязгаарт шилжсэнээр дараах гарна."
    },
    {
      "type": "equation",
      "value": "E=-V \\mathrm{~d} p / \\mathrm{d} V",
      "tag": "(1.32)"
    },
    {
      "type": "text",
      "value": "$\\Delta x$ элементийн $V$ эзлэхүүн болон түүний нягт долгион өнгөрөх үед өөрчлөгдөх ч тэдний үржвэр, өөрөөр хэлбэл $\\rho V=\\text{const}$ масс тогтмол байна. Эндээс $\\mathrm{d} \\rho / \\rho=-\\mathrm{d} V / V$, тиймээс"
    },
    {
      "type": "equation",
      "value": "\\mathrm{d} V=-V \\mathrm{~d} \\rho / \\rho .",
      "tag": "(1.33)"
    },
    {
      "type": "text",
      "value": "Энэхүү илэрхийллийг (1.32)-т орлуулснаар $E=\\rho \\mathrm{d} p / \\mathrm{d} \\rho$-г гаргаж авах ба, долгионы хурд - (1.26) томьёо: дараах хэлбэртэй болно."
    },
    {
      "type": "equation",
      "value": "v=\\sqrt{\\mathrm{d} p / \\mathrm{d} \\rho}",
      "tag": "(1.34)"
    },
    {
      "type": "text",
      "value": "Энэхүү илэрхийлэл шингэн ба хий дэх долгионуудад хүчинтэй байна.<br>Хийн дотор дуу тархахад даралт ба эзлэхүүний хоорондын холбоог дараах тэгшитгэлээр тодорхойлдгийг туршлага харуулдаг:"
    },
    {
      "type": "equation",
      "value": "p V^{\\gamma}=\\text{const},",
      "tag": "(1.35)"
    },
    {
      "type": "text",
      "value": "энд $\\gamma$ - адиабатын тогтмол гэгддэг, тогтмол даралт болон тогтмол эзлэхүүн дэх хийн дулаан багтаамжуудын харьцаатай тэнцүү, $\\gamma=C_{p} / C_{V}$ - хий бүрийн хувьд онцлогт хэмжигдэхүүн юм. (1.35) илэрхийллийн натурал логарифмын дифференциалыг бичвэл:"
    },
    {
      "type": "equation",
      "value": "\\frac{\\mathrm{d} p}{p}+\\gamma \\frac{\\mathrm{d} V}{V}=0"
    },
    {
      "type": "text",
      "value": "эндээс $\\mathrm{d} p / \\mathrm{d} V=-\\gamma p / V$, мөн (1.32) томьёо дараах хэлбэртэй болно."
    },
    {
      "type": "equation",
      "value": "E=\\gamma p .",
      "tag": "(1.36)"
    },
    {
      "type": "text",
      "value": "Тиймээс, хий дэх дууны долгионы хурд"
    },
    {
      "type": "equation",
      "value": "v=\\sqrt{\\gamma p / \\rho}",
      "tag": "(1.37)"
    },
    {
      "type": "text",
      "value": "Хэрэв идеал хийн төлөвийн тэгшитгэлийг $p V=(m / M) R T$, үүнд сануулахад, $m$ - хийн масс, $M$ - түүний молийн масс зэргийг тооцож үзвэл дээрх илэрхийллийг тооцоолоход илүү тохиромжтой хэлбэр рүү хувиргаж болно. Төлөвийн тэгшитгэлээс нягтыг $\\rho=m / V=p M / R T$ гэж тодорхойлбол, (1.37) тэгшитгэл дараах байдалтай болно:"
    },
    {
      "type": "equation",
      "value": "v=\\sqrt{\\gamma R T / M},",
      "tag": "(1.38)"
    },
    {
      "type": "text",
      "value": "энд $R$ - хийн түгээмэл тогтмол."
    }
  ]
}
