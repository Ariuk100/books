{
  "id": "1.6",
  "title": "§ 1.6. Дууны долгион",
  "body": [
    {
      "type": "header",
      "id": "1.6",
      "value": "§ 1.6. Дууны долгион"
    },
    {
      "type": "text",
      "value": "Дууны долгион (буюу ердөө дуу) гэж уян харимхай орчинд тархаж буй, хүний чихэнд хүрэхдээ $\\sim 20$ Гц-ээс 20 кГц хэртэй давтамжийн мужид хүлээж авагддаг долгионы процессыг хэлдэг. 20 Гц-ээс бага давтамжтай уян харимхай долгионыг хэт нам дуу хэмээх ба 20 кГц-ээс их давтамжтай долгионыг хэт авиан долгион гэдэг. Хэт нам дуу болон хэт авиаг хүний чих сонсдоггүй."
    },
    {
      "type": "text",
      "value": "Дууг өнгө аяс буюу өндөрлөг, тембр болон чангаараа ялгадаг."
    },
    {
      "type": "text",
      "value": "Дууны өндөр нь түүний давтамжаар тодорхойлогдоно: давтамж нь их байх тусам дуу төдий чинээ өндөр (нарийн) байна."
    },
    {
      "type": "text",
      "value": "Дууны тембр нь хэлбэлзлийн шинж чанараар тодорхойлогддог. Зөвхөн ховор тохиолдолд дуу нь гармоник хэлбэлзэл байх ба үүний оронд ихэвчлэн тодорхой далайц, давтамжууд бүхий гармоник хэлбэлзлүүдийн давхцал буюу <b>акустик спектр</b> байдаг. Энэ спектр нь давтамжуудын тасралтгүй залгамжаас (үргэлжилсэн спектр) эсвэл дискрет давтамжтай (шугаман спектр) $v_{1}, v_{2}, \\ldots$ хэлбэлзлүүдээс бүрдэж болно. Энэхүү спектрийн бүтэц нь дууны тембрийг тодорхойлдог."
    },
    {
      "type": "text",
      "value": "Дууны чанга нь сонсголын мэдрэмжийн хэмжигдэхүүн бөгөөд бүх дууг сулаас эхлүүлээд чанга хүртэлх хуваарьт байрлуулах боломжийг олгодог. Бусад өөрчлөгдөхгүй давтамж болон хэлбэлзлийн хэлбэрийн үед дууны чанга нь түүний эрчим болох $I$, Вт/$\\mathrm{m}^{2}$ өсөх тусам нэмэгдэнэ. Сонсох мэдрэмжийг төрүүлэхийн тулд түүний эрчим нь тодорхой хамгийн бага хэмжээг - <b>сонсголын босгоос</b> давах ёстой. Энэхүү босго нь өөр өөр давтамжийн хувьд ялгаатай байдаг (Зураг 1.11). Хүний чих $0,5 \\div 5,0$ кГц давтамжтай хэлбэлзэлд хамгийн мэдрэмтгий байдаг байна. Энэ мужид сонсголын босго нь $I_{\\text{босго}} \\sim 10^{-12} \\text{Вт} / \\mathrm{м}^{2}$ дууны эрчимтэй харгалздаг."
    },
    {
      "type": "text",
      "value": "Ойролцоогоор $1 \\div 10 \\text{Вт} / \\mathrm{м}^{2}$ орчим эрчимтэй үед хэлбэлзлүүд дуу мэтээр сонсогдохоо больж, чихэнд даралт болон өвдөлтийн мэдрэмж төрүүлдэг. Энэ үзэгдэл тохиолдож буй эрчмийн хэмжээг <b>өвдөлтийн мэдрэмжийн босго</b> гэнэ. Энэ босго нь мөн хэлбэлзлийн давтамжаас хамаардаг (Зураг 1.11-ийг үзнэ үү)."
    },
    {
      "type": "text",
      "value": "Хүний субьективээр үнэлдэг дууны чанга нь дууны эрчим $I$-ийн өсөлтөөс хавьгүй удаан өсдөгтэй холбоотойгоор дууны эрчмийн түвшний $L$ хуваарийг анхдагч болгон ашиглах ба"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-031_638_915_169_153.jpg",
      "caption": "Зураг 1.11"
    },
    {
      "type": "text",
      "value": "үүнийг дууны эрчим $I$-г тэг түвшин гэж тооцогдох $I_{0}$ эрчимд харьцуулсан харьцааны логарифмаар тодорхойлдог:"
    },
    {
      "type": "equation",
      "value": "L_{\\text{Б}}=\\lg \\frac{I}{I_{0}},",
      "tag": "(1.58)"
    },
    {
      "type": "text",
      "value": "энд $L_{\\text{Б}}$ - $I_{0}$-тэй харьцуулахад дууны $I$ эрчмийн белээр (Б) илэрхийлэгдсэн түвшин. Барагцаалбал $I_{0}$ нь 1 кГц давтамжтай үеийн сонсголын босго орчимд орших бөгөөд $I_{0}=10^{-12} \\text{Вт} / \\mathrm{м}^{2}$ утгатай байдаг байна. Тэгэхээр (1.58) ёсоор $I=I_{0}$ үед $L_{\\text{Б}}=0$ байна."
    },
    {
      "type": "text",
      "value": "Голдуу бел биш, харин түүнээс 10 дахин бага нэгж болох децибел (дБ)-ийг ашигладаг. Энэ нэгжээр илэрхийлсэн дууны эрчмийн түвшин нь"
    },
    {
      "type": "equation",
      "value": "L_{\\text{дБ}}=10 \\lg \\frac{I}{I_{0}} .",
      "tag": "(1.59)"
    },
    {
      "type": "text",
      "value": "Хоёр эрчмийн харьцааг ( $I_{1} / I_{2}$ ) мөн децибелээр илэрхийлж болно:"
    },
    {
      "type": "equation",
      "value": "\\Delta L_{12}=10 \\lg \\frac{I_{1}}{I_{2}}",
      "tag": "(1.60)"
    },
    {
      "type": "text",
      "value": "Энэхүү томьёонысламжтайгаар бидний сонирхож буй зайд дууны эрчим хэрхэн буурахыг (унтралтыг) децибелээр төлөөлөн илэрхийлж болно. Тухайлбал, 20 дБ-ийн унтралт нь $I$ эрчим 100 дахин буурахтай харгалзана. Энэхүү (дБ-ээр илэрхийлсэн) эрчмийн хуваарийг дууны генератор гэх мэт төрөл бүрийн хэмжилтийн багажууд, дохио дамжуулах шугамууд зэрэгт ашигладаг байна."
    },
    {
      "type": "text",
      "value": "Өөр өөр давтамж дахь дууны \\n$\\Gamma$ чангыг тодорхойлохын тулд <b>фон</b> хэмээх хэмжүүрийн нэгжийг оруулж ирдэг. Нөхцөлтөөр 1 кГц давтамжтай дууны $\\Gamma$ чанга нь фон нэгжээрээ $L$ эрчмийн түвшний децибелээр хэмжигдсэн тоон утгатайгаа тэнцүү байна гэж үздэг (Зураг 1.11-ийг үзнэ үү). Энэ зураг дээр үзүүлсэн муруйнууд нь фон дахь ижил чанга дуугаралтын түвшнүүд юм. Тухайлбал, 50 дБ-тай тэнцэх 100 Гц давтамжтай дуу нь сонсголд 40 дБ-тай тэнцэх 1 кГц давтамжтай дуутай адил чанга сонсогдоно гэдгийг харж болно. Үүнээс эдгээр хоёр дуу нь хоёулаа 40 фон чанга дуугаралттай байна гэж дүгнэдэг."
    },
    {
      "type": "text",
      "value": "Бидэнд дууны мэдрэмж төрүүлдэг эрчим $I$-ийн хүрээ нь $\\sim 1$ кГц давтамжтай үед $10^{-12}$-ээс $\\sim 1 \\text{Вт} / \\mathrm{м}^{2}$ хүртэл байдаг байна. Энэ нь чанга дуугаралтын $\\Gamma$ түвшнээр $0$-ээс 120 фон хүртэлх утгатай харгалзана. Ийнхүү, Зураг 1.11 нь эргэн тойрон дахь дуу чимээний ертөнцөд нэвтрэх \"Цонх\"-ыг үндсэндээ төлөөлөн илтгэж байна."
    },
    {
      "type": "text",
      "value": "Хүснэгт 1.1-д 1 кГц-тэй ойролцоо давтамжтай зарим дуу чимээний чанга дуугаралтын түвшний ойролцоо утгуудыг үзүүлэв."
    },
    {
      "type": "text",
      "value": "<b>Хүснэгт 1.1</b>\\n<table border=\"1\" cellpadding=\"5\" cellspacing=\"0\">  <tr>    <th>Дуу чимээ</th>    <th>Чанга дуугаралтын түвшин $\\Gamma$, фон</th>  </tr>  <tr>    <td>Нам гүм шивнээ</td>    <td>30</td>  </tr>  <tr>    <td>Хэвийн яриа</td>    <td>50</td>  </tr>  <tr>    <td>Чанга яриа</td>    <td>70</td>  </tr>  <tr>    <td>Оркестр фортиссимо</td>    <td>100</td>  </tr>  <tr>    <td>5 м зайд нисэх онгоцны хөдөлгүүрийн чимээ</td>    <td>120</td>  </tr>\\n</table>"
    },
    {
      "type": "text",
      "value": "Дууны чангатай холбоотой хоёр жишээг авч үзье."
    },
    {
      "type": "text",
      "value": "Жишээ 1. $v=150$ Гц давтамжтай дууны эрчим $10^{-4}$-ээс $10^{-9} \\text{Вт} / \\mathrm{м}^{2}$ хүртэл буурав. Энэ үед дууны чанга хэдэн фоноор буурсныг олъё.<br>Зураг 1.11-г ашиглан бид дараахыг олно:"
    },
    {
      "type": "equation",
      "value": "80-20=60 \\text{ фон. }"
    },
    {
      "type": "text",
      "value": "Жишээ 2. Нэгэн газар 1 кГц давтамжтай ижилхэн гурван дууны эх үүсвэр байрлаж байв. Хэрэв тэдгээрээс зөвхөн нэг нь л ажиллаж байвал тодорхой нэгэн цэгт дууны чанга $\\Gamma_{1}=50$ фон байна. Хэрвээ гурван эх үүсвэр бүгд нэгэн зэрэг ажиллавал энэ цэг дэх дууны чангыг ольё.<br>1 кГц давтамжтай үед дууны $\\Gamma$ чанга нь децибелээрх эрчмийн түвшин $L$-тэй давхацдаг болохыг санаж (1.59) томьёоны дагуу нэг эх үүсвэрийн хувьд дараахыг олно:"
    },
    {
      "type": "equation",
      "value": "\\Gamma_{1}=50=10 \\lg \\frac{I}{I_{0}}"
    },
    {
      "type": "text",
      "value": "Хэрэв өгөгдсөн гурван эх үүсвэрүүд нэгэн зэрэг ажиллаж байвал"
    },
    {
      "type": "equation",
      "value": "\\Gamma_{3}=10 \\lg \\frac{3 I}{I_{0}}"
    },
    {
      "type": "text",
      "value": "Эдгээрээс дараах мөрдлөгөн гарч ирнэ"
    },
    {
      "type": "equation",
      "value": "\\Gamma_{3}-\\Gamma_{1}=10 \\lg \\frac{3 I}{I} \\approx 4,8 \\text{ фон ба } \\Gamma_{3} \\approx 54,8 \\text{ фон. }"
    },
    {
      "type": "text",
      "value": "Энгийн дуу чимээнд харгалзах ( $\\sim 60$ дБ) энерги маш бага байдаг. Иймд энэ дуугаар нэг аяга усыг буцалгах хэмжээнд хүргэж халаахад мянга мянган жил шаардагдах болно."
    },
    {
      "type": "text",
      "value": "Энгийн дуунаас ялгаатайгаар хэт авиан долгионыг (давтамж нь $>20$ кГц) чиглэсэн багц хэлбэрээр үүсгэн гаргах боломжтой юм. Ийм багцыг усан дотор дохио дамжуулах, локаци (объектууд ба тэдгээрт хүрэх зайнуудыг тодорхойлоход), дефектоскопид, хэт авиан оношлогоонд (УЗИ) болон бусад зүйлсэд өргөнөөр хэрэглэдэг."
    },
    {
      "type": "text",
      "value": "<b>Дууны эрчим ба даралт.</b> Хавтгай гүйх гармоник долгионы хувьд $I$ дууны эрчим нь дууны даралтын $\\delta p_{m}$ далайцтай дараах харьцаагаар холбогддог:"
    },
    {
      "type": "equation",
      "value": "I=\\frac{\\left(\\delta p_{m}\\right)^{2}}{2 \\rho v}",
      "tag": "(1.61)"
    },
    {
      "type": "text",
      "value": "энд $\\rho$ - орчны нягт, $v$ - түүний доторх дууны хурд."
    },
    {
      "type": "text",
      "value": "Энэхүү илэрхийллийг дараах байдлаар гаргаж авч болно. $\\mathrm{d} p / p+\\gamma \\mathrm{d} V / V=0$ (хуудас 19-ийг хар) томьёоноос $\\mathrm{d} V / V=\\partial \\xi / \\partial x$ гэдгийг тооцож үзвэл дараах гарна."
    },
    {
      "type": "equation",
      "value": "d p=-\\gamma p \\frac{\\partial \\xi}{\\partial x}"
    },
    {
      "type": "text",
      "value": "Хавтгай гармоник долгионы хувьд $\\xi=a \\cos (\\omega t-k x)$ бөгөөд уламжлал нь $\\partial \\xi / \\partial x=-a k \\sin (\\omega t-k x)$ болдог учраас"
    },
    {
      "type": "equation",
      "value": "\\mathrm{d} p=\\gamma p a k \\sin (\\omega t-k x) ."
    },
    {
      "type": "text",
      "value": "Эндээс дууны даралтын далайц"
    },
    {
      "type": "equation",
      "value": "\\delta p_{m}=\\gamma p a k"
    },
    {
      "type": "text",
      "value": "болох бөгөөд далайц нь $a=\\delta p_{m} / \\gamma p k$ байна. Энэ илэрхийллийг (1.50')-д орлуулбал:"
    },
    {
      "type": "equation",
      "value": "I=\\langle j\\rangle=\\frac{1}{2} \\rho \\frac{\\left(\\delta p_{m}\\right)^{2}}{(\\gamma p k)^{2}} \\omega^{2} v"
    },
    {
      "type": "text",
      "value": "Одоо ердөө $\\omega^{2} / k^{2}=v^{2}, \\gamma p=\\rho v^{2}$ гэдгийг (1.37)-д зааснаар тооцвол бид шууд л (1.61) илэрхийлэлд хүрэх болно."
    },
    {
      "type": "text",
      "value": "$I \\sim\\left(\\delta p_{m}\\right)^{2}$ гэдгийг санаж (1.59) томьёог дараах хэлбэрээр илэрхийлж болно:"
    },
    {
      "type": "equation",
      "value": "L_{\\text{дБ}}=20 \\lg \\frac{\\delta p_{m}}{\\delta p_{m 0}}",
      "tag": "(1.62)"
    },
    {
      "type": "text",
      "value": "энд $\\delta p_{m 0}$ - дууны даралтын нөхцөлт босгон далайц. Агаарын хувьд хэвийн нөхцөлд $\\delta p_{m 0} \\approx 2 \\cdot 10^{-5}$ Па. Тухайлбал, 50 фон чангатай хэвийн ярианы $\\sim 1$ кГц давтамжийн хувьд $\\delta p_{m} \\approx 6,3 \\cdot 10^{-3}$ Па, харин 100 фон чанга дуугаралттай үед $\\delta p_{m} \\approx 2$ Па байдаг байна."
    }
  ]
}
