{
  "id": "3.3",
  "title": "§ 3.3. Геометр оптик",
  "body": [
    {
      "type": "header",
      "id": "3.3",
      "value": "§ 3.3. Геометр оптик"
    },
    {
      "type": "text",
      "value": "Нүдэнд харагдахуйц гэрлийн долгионы урт нь маш бага (1 мкм-ээс бага) байдаг. Иймээс олон тохиолдолд гэрлийн тархалтыг түүний долгионот шинж чанарыг үл харгалзан тэдгээрийг цацраг дагуу тархдаг гэж авч үзэж болно."
    },
    {
      "type": "text",
      "value": "Хязгаарын тохиолдолд ( $\\lambda \\rightarrow 0$ ) оптикийн хуулиудыг геометрийн хэлээр томьёолж болно. Оптикийн энэ хэсгийг <b>геометр</b> (эсвэл <b>цацраг</b>) <b>оптик</b> гэж нэрлэнэ."
    },
    {
      "type": "text",
      "value": "Геометр оптикийн үндэс нь дараах гурван хуулиас бүрдэнэ:"
    },
    {
      "type": "text",
      "value": "1. <b>Гэрэл шулуун тархах хууль</b> (нэгэн төрлийн орчинд).<br>2. <b>Гэрлийн ойлтын хууль:</b> гэрлийн ойлтын $\\vartheta^{\\prime}$ өнцөг нь түүний тусгалын $\\vartheta$ өнцөгтэй тэнцүү байх ба,"
    },
    {
      "type": "equation",
      "value": "\\vartheta^{\\prime}=\\vartheta,",
      "tag": "(3.14)"
    },
    {
      "type": "text",
      "value": "хоёр цацраг хоёул хоёр орчны заагийн гадаргуугийн нормальтай нэг хавтгайд орших бөгөөд уг хавтгайг тусгалын хавтгай гэнэ."
    },
    {
      "type": "text",
      "value": "3. <b>Гэрлийн хугарлын хууль (Снеллийн хууль):</b> $n_{1}$ ба $n_{2}$ хугарлын илтгэгчтэй хоёр изотроп орчны зааг гадаргуу дээр гэрэл хугарах үед дараах нөхцөл биелнэ"
    },
    {
      "type": "equation",
      "value": "n_{1} \\sin \\vartheta_{1}=n_{2} \\sin \\vartheta_{2} .",
      "tag": "(3.15)"
    },
    {
      "type": "text",
      "value": "Үүнээс тухайлбал, гэрэл оптик нягт багатай орчинд ( $n_{2}<n_{1}$ ) тусах үед $\\vartheta_{2}$ өнцөг нь $90^{\\circ}$-д хүрч болох нь мөрдөгдөнө. Энэ үеийн тусгалын өнцгийг <b>хязгаарын өнцөг</b> гэнэ:"
    },
    {
      "type": "equation",
      "value": "\\sin \\vartheta_{1 \\text{ хязг }}=n_{2} / n_{1} .",
      "tag": "(3.16)"
    },
    {
      "type": "text",
      "value": "Тусгалын $\\vartheta_{1}>\\vartheta_{1 \\text{ хязг }}$ өнцгүүдийн хувьд <b>дотоод бүрэн ойлт</b> ажиглагдах болно. Энэхүү үзэгдэл нь нэлээд өргөн практик хэрэглээтэй болсон (дотоод бүрэн ойлтын призмүүд, гэрэл дамжуулагч утаснууд г.м)."
    },
    {
      "type": "text",
      "value": "Гэрлийн хугарал болон ойлтын хуулиудыг хоёр диэлектрикийн зааг дээрх цахилгаан соронзон долгионы төлөв байдлын үр дагавар болгон $\\mathbf{E}, \\mathbf{H}$ ба $\\mathbf{D}, \\mathbf{B}$ векторуудын хилийн нөхцөлүүдийг тооцон гаргаж авах боломжтойг тэмдэглүүштэй (Хавсралт 1-ийг үз)."
    },
    {
      "type": "text",
      "value": "<b>Фермагийн зарчим.</b> Энэхүү зарчмыг геометр оптикийн үндэс (дээр дурдсан гурван хуулийн оронд) болгон авч үзэж болно. Үүнийг томьёолохоос өмнө гэрлийн цацрагийн нэгэн төрлийн бус орчинд туулах $1-2$ замыг авч үзье"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-073_169_390_1153_68.jpg",
      "caption": "Зураг 3.3"
    },
    {
      "type": "text",
      "value": "(Зураг 3.3). Гэрэл нь замын $\\mathrm{d} s$ хэсгийг $\\mathrm{d} t=\\mathrm{d} s / v$ хугацаанд туулах бөгөөд энд $v$ нь тухайн газар дахь гэрлийн хурд. Хэдийгээр $v=c / n$ учраас $\\mathrm{d} t=n \\mathrm{~d} s / c$ бөгөөд, гэрэл $1-2$ замыг туулахад зарцуулах $\\tau$ хугацаа нь үүнтэй"
    },
    {
      "type": "equation",
      "value": "\\tau=\\frac{1}{c} \\int_{1}^{2} n \\mathrm{~d} s=\\frac{L}{c},",
      "tag": "(3.17)"
    },
    {
      "type": "text",
      "value": "тэнцүү байна, энд $L=\\int n \\mathrm{~d} s$-ийг замын <b>оптик урт</b> гэж нэрлэдэг. Нэгэн төрлийн орчинд $L=n s$ байна, энд $s$ - геометр урт. Замын оптик $L$ урт нь үүнтэй тэнцүү гэрлийн вакуум дахь тархалтын хугацаатай эквивалент гэдгийг санацгаая, өөрөөр хэлбэл бодис дотор $v$ хурдтайгаар $s$ замыг гэрлийн туулах хугацаа нь вакуумд $c$ хурдтайгаар $L$ замыг туулах хугацаатай тэнцүү гэсэн үг юм."
    },
    {
      "type": "text",
      "value": "Фермагийн зарчим нь: <b>гэрэл замын оптик урт нь хамгийн бага байх замыг даган тархдаг</b> гэж баталдаг. Бүр нарийн хэлбэл: замын оптик урт нь экстрeмаль (эсхүл хамгийн бага, эсхүл хамгийн их, эсхүл бүх боломжит замуудын хувьд стационар) байх ёстой. Энэ сүүлчийн тохиолдолд (3.17)-ийн дагуу хоёр цэгийн хоорондох бүх гэрлийн замууд таутохрон буюу тэдгээрийг туулахад ижил хугацаа шаардагддаг болох нь харагддаг."
    },
    {
      "type": "text",
      "value": "Фермагийн зарчмаас үнэхээр ч геометр оптикийн гурван хууль бүгд мөрдөгддөгийг шалгаж үзье."
    },
    {
      "type": "text",
      "value": "1. Гэрэл 1 цагээс 2 цэгт ирнэ гэж үзье (Зураг 3.4). Энд шууд ход болох $1-2$ шулуун зам болон хоёр нэгэн төрлийн орчны заагийн гадаргуугаас ойж $1 O 2$ зам гэсэн хоёр тохиолдол боломжтой. Цацраг тархаж буй орчин нь нэгэн төрлийн тул замын оптик уртын минимум байх нөхцөл нь түүний геометрийн уртын минималь чанарт шилждэг."
    },
    {
      "type": "text",
      "value": "Зураг 3.4-өөс харахад шууд $1-2$ зам үнэхээр минималь байна: түүнтэй хамгийн ойр орших замууд үүнээсээ арай урт байх болно. Мөн $1O2$ замын хувьд үүнийг л хэлж болно. Энэ нь $\\vartheta^{\\prime}=\\vartheta$ үед (эсрэг цэг $1^{\\prime}$ нь 1 цэгийн толин тусгал) ч минималь болж байна. Аливаа хамгийн ойр замуудын аль нэгний, жишээлбэл $1 O^{\\prime} 2=1^{\\prime} O^{\\prime} 2$-ийн урт нь зургаас харахад үүнээс урт байна."
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-074_419_420_822_744.jpg",
      "caption": "Зураг 3.4"
    },
    {
      "type": "text",
      "value": "Энд анхаарвал зохих зүйл бол өөр өөр орчинд (янз бүрийн нөхцөл байдалд) Фермагийн зарчмыг хангасан цацрагийн ганц бус хэд хэдэн зам байж болдог байна."
    },
    {
      "type": "text",
      "value": "2. Фермагийн зарчмыг ашиглан $n_{1}$ ба $n_{2}$ хугарлын илтгэгчтэй хоёр нэгэн төрлийн тунгалаг орчны зааг гадаргуу дээрх гэрлийн хугарлын хуулийг гарган авч үзье."
    },
    {
      "type": "text",
      "value": "Үүний тулд замын оптик урт $L$ экстрeмаль байхын тулд цацраг маань $A$ цэгээс $B$ цэг рүү тархахдаа хугарах ёстой $C$ цэгийг (Зураг 3.5) олъё. Хэрэв $A^{\\prime} B^{\\prime}=b$ гэрвэл, зураг үзэж байгаачлан,"
    },
    {
      "type": "equation",
      "value": "L=n_{1} s_{1}+n_{2} s_{2}=n_{1} \\sqrt{a_{1}^{2}+x^{2}}+n_{2} \\sqrt{a_{2}^{2}+(b-x)^{2}} .",
      "tag": "(3.18)"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-075_434_526_153_354.jpg",
      "caption": "Зураг 3.5"
    },
    {
      "type": "text",
      "value": "Энэхүү илэрхийллийг $x$-ээр дифференциалчилж, уламжлалыг тэгтэй тэнцүүлнэ (экстрeмумын нөхцөл):"
    },
    {
      "type": "equation",
      "value": "\\frac{d L}{d x}=\\frac{n_{1} x}{\\sqrt{a_{1}^{2}+x^{2}}}-\\frac{n_{2}(b-x)}{\\sqrt{a_{2}^{2}+(b-x)^{2}}}=n_{1} \\frac{x}{s_{1}}-n_{2} \\frac{b-x}{s_{2}}=0 .",
      "tag": "(3.19)"
    },
    {
      "type": "text",
      "value": "$n_{1}$ ба $n_{2}$-ийн өмнөх үржигдэхүүнүүд нь харгалзан $\\sin \\vartheta_{1}$ ба $\\sin \\vartheta_{2}$-тэй тэнцүү байна. Иймд $n_{1} \\sin \\vartheta_{1}=n_{2} \\sin \\vartheta_{2}$ гарах бөгөөд энэ нь (3.15) ёсоор яг гарах ёстой үр дүн юм."
    },
    {
      "type": "text",
      "value": "<b>Бөмбөлөг гадаргуу дээрх хугарал.</b> $n$ ба $n^{\\prime}$ (энд $n^{\\prime}>n$ ) хугарлын илтгэгчтэй нэгэн төрлийн орчнуудыг тусгаарлагч бөмбөлөг гадаргуу дээрх гэрлийн цацрагийн хугарлын тусламжтайгаар зүйлийн дүрс хэрхэн бүрддэг болохыг тодруулъя (Зураг 3.6). $S$ нь биеийн аль нэг цэг, харин $S^{\\prime}$ нь түүний дүрс байг. Эдгээр цэвүүд нь <b>хосмог (сопряженный) цэгүүд</b> юм: гэрлийн эх үүсвэрийг $S^{\\prime}$ цэгт байрлуулбал түүний дүрс нь $S$ цэгт гарна."
    },
    {
      "type": "text",
      "value": "$S S^{\\prime}$ шулууныг <b>оптикийн тэнхлэг</b> гэнэ - энэ нь $S$ цэг болон $R$ радиустай бөмбөрцөг гадаргуугийн муруйлтын $C$ төвийг дайран өнгөрдөг. Энэ тохиолдолд тод дүрсийг зөвхөн <b>параксиаль цацрагууд</b> - өөрөөр хэлбэл"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-075_342_816_1494_207.jpg",
      "caption": "Зураг 3.6"
    },
    {
      "type": "text",
      "value": "оптик тэнхлэгтэй бага өнцөг үүсгэх (хэдхэн градусын орчим) цацрагуудын тусламжтайгаар л гаргаж авах боломжтой. Цаашид бидний харахчлан зөвхөн энэ тохиолдолд л $S$ цэгээс гарсан бүх цацрагууд $S^{\\prime}$ цэгт ирэх оптик замууд ижил байх болно. Тэгэхээр систем нь энэ муждаа таутохрон байх ба улмаар бүх хэлбэлзлүүд $S^{\\prime}$ цэгт ижил фазтайгаар хоорондоо давхцах нь тод дүрс гаргаж авах нэн шаардлагатай нөхцөл юм."
    },
    {
      "type": "text",
      "value": "Гарган авах харьцаануудын ерөнхий байдлыг хангах үүднээс дараах тэмдгийн дүрмийг мөрдөж ажиллая:"
    },
    {
      "type": "text",
      "value": "1. бүх зайг бөмбөрцөг гадаргуугийн \"орой\" болох $O$ цэгээс тооцно (Зураг 3.6-г үз);<br>2. $O$ цэгээс цацрагуудын явцын эсрэг чиглэлд тооцсон зайнуудыг сөрөг (зураг дээр $s<0$ ), харин цацрагуудын явцын дагуу чиглэлд тооцсон зайнуудыг эерэг ( $s^{\\prime}>0, R>0$ ) гэж авна."
    },
    {
      "type": "text",
      "value": "Нэлээд нарийн тооцоолол хийсний (Үүнийг 2-р хавсралтад оруулсан болно) үр дүнд хосмог $S$ ба $S^{\\prime}$ цэгүүдийн байрлал буюу $s$ ба $s^{\\prime}$ зайнуудын хооронд дараах хамаарал байдгийг гарган авдаг:"
    },
    {
      "type": "equation",
      "value": "\\frac{n^{\\prime}}{s^{\\prime}}-\\frac{n}{s}=\\frac{n^{\\prime}-n}{R} .",
      "tag": "(3.20)"
    },
    {
      "type": "text",
      "value": "Энэхүү харьцаа нь дотроо олон тооны бөмбөрцөг зааг гадаргуунуудыг агуулсан оптикийн аливаа системүүдийн (нарийн объектив, микроскоп гэх мэт) хувьд тооцоо хийх гол (үндсэн) томьёо нь болж өгдөг. (3.20)-ийн баруун тал дахь хэмжигдэхүүнийг $\\Phi$ <b>оптик хүч</b> гэж нэрлэдэг. Иймд бөмбөрцөг гадаргуугийн хувьд"
    },
    {
      "type": "equation",
      "value": "\\Phi=\\frac{n^{\\prime}-n}{R} .",
      "tag": "(3.21)"
    },
    {
      "type": "text",
      "value": "Оптик хүчийг <b>диоптриор (дптр)</b> хэмждэг, $1 \\text{ дптр}=1 / \\mathrm{м}$. Оптик хүч нь системийн хугарах шинж чанарыг тодорхойлдог ба үүгээр (3.21)-ийн хүртвэр болон хуваарь дээр тэмдэг нь зэрэг өөрчлөгддөг учраас $\\Phi$ нь цацрагуудын чиглэлээс огт хамаардаггүй."
    },
    {
      "type": "text",
      "value": "Ингээд (3.20)-ийн тусламжтайгаар оптик $\\Phi$ хүч болон үүсгүүр $S$-ийн байрлал мэдэгдэж байвал дүрсийн $S^{\\prime}$ цэгийн байрлал $s^{\\prime}$-ийг олж болно. Хэрэв $s^{\\prime}>0$ бол дүрс <b>бодит</b>, эсрэгээр $s^{\\prime}<0$ бол дүрс <b>хуурмаг</b> байх бөгөөд дүрс нь эх үүсвэр $S$ байрлаж байсан талдаа гарна. Энэ тохиолдолд бөмбөрцөг гадаргууг <b>цуглуулагч</b> ( $\\downarrow$ ) эсвэл <b>сарниулагч</b> ($\\uparrow$) гэж нэрлэдэг. Хаалтанд тэдгээрийн хүлээн зөвшөөрөгдсөн тэмдэглэгээг харуулсан болно."
    },
    {
      "type": "text",
      "value": "Бид цаашдаа (3.20) томьёог илүү ерөнхий байдлаар бичиж болохыг харах болно. Үүнийг (3.21)-ийг тооцвол дараах хэлбэртэйгээр бичнэ"
    },
    {
      "type": "equation",
      "value": "\\frac{n^{\\prime}}{s^{\\prime}}-\\frac{n}{s}=\\Phi",
      "tag": "(3.22)"
    },
    {
      "type": "text",
      "value": "$s \\rightarrow \\infty$ үед бөмбөрцөг гадаргууд тусаж буй параксиаль цацрагууд бие биетэйгээ параллель байх ба тэдгээрийн дүрс нь $O$ цэгээс $s^{\\prime}=n^{\\prime} / \\Phi$ зайд байрлах цэг дээр үүснэ. Энэ цэгийг арын <b>фокус $F^{\\prime}$</b>, харин $O$ цэгээс энэ хүртэлх зайг <b>арын фокусын $f^{\\prime}$ зай</b> гэнэ:"
    },
    {
      "type": "equation",
      "value": "f^{\\prime}=n^{\\prime} / \\Phi .",
      "tag": "(3.23)"
    },
    {
      "type": "text",
      "value": "Яг үүнтэй адил $s^{\\prime} \\rightarrow \\infty$ үед бид $s=-n / \\Phi$-ийг олно. Тодруулбал, $F$ цэг байрлах энэ зайг <b>урд фокус</b> болон <b>урд фокусын $f$ зай</b> гэж нэрлэдэг:"
    },
    {
      "type": "equation",
      "value": "f=-n / \\Phi .",
      "tag": "(3.24)"
    },
    {
      "type": "text",
      "value": "Сүүлийн хоёр томьёоноос харвал"
    },
    {
      "type": "equation",
      "value": "\\frac{f^{\\prime}}{f}=-\\frac{n^{\\prime}}{n},",
      "tag": "(3.25)"
    },
    {
      "type": "text",
      "value": "эндэх хасах тэмдэг нь хугалагч гадаргуугийн хоёр талд фокусын $f$ болон $f^{\\prime}$ зайнууд, үүнээсээ улбаалан харгалзах фокус $F$ ба $F^{\\prime}$ оршдог тэдгээр нь болохыг илтгэнэ."
    },
    {
      "type": "text",
      "value": "Дүрс байгуулах жишээ авч үзье.<br><b>Жишээ.</b> Зураг 3.7-д бөмбөрцөг гадаргуу цуглуулагч (а) болон сарниулагч (б) системийн үүрэг гүйцэтгэх үед дүрсийг хэрхэн байгуулахыг харуулав. Энд дүрсийг \"үндсэн\" цацрагуудын тусламжтайгаар байгуулсан болно: 1) оптик тэнхлэгтэй параллель ба 2) урд талын $F$ фокусыг дайран өнгөрдөг."
    },
    {
      "type": "text",
      "value": "Энд $O$ цэгийг дайран өнгөрөх цацрагийн ход-д онцгой анхаарал хандуулах хэрэгтэй бөгөөд $n^{\\prime} \\neq n$ учраас уг цацраг хугардаг болохыг анхаарах нь зүйтэй (түрүүлээд хэлэхэд энэ нь мөн линзний хувьд ч хамаатай юм)."
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-078_427_953_149_141.jpg",
      "caption": "Зураг 3.7"
    },
    {
      "type": "text",
      "value": "Түүнчлэн, эдгээр тохиолдлуудын урд талын болон ар талын фокусын зайнуудын зөрүүнээс үүдэн тэдгээрийн хугарлын $n$ эсвэл $n^{\\prime}$ илтгэгч аль нь их байвал зохих вэ гэдгийг ч тогтоож болно. Тодруулбал, (3.25) ёсоор дараах байдалд:<br>а) $n^{\\prime}>n$ (дүрс бодит);<br>б) бас дахин $n^{\\prime}>n$ (дүрс хуурмаг)."
    },
    {
      "type": "text",
      "value": "Дүрсийн хөндлөн хэмжээг $\\left(y^{\\prime}\\right)$ биеийн хэмжээнд $(y)$ харьцуулсан харьцааг <b>шугаман</b> буюу <b>хөндлөн өсгөлт $\\beta$</b> гэнэ:"
    },
    {
      "type": "equation",
      "value": "\\beta=y^{\\prime} / y,",
      "tag": "(3.26)"
    },
    {
      "type": "text",
      "value": "энд $\\beta$ - алгебрын хэмжигдэхүүн: хэрэв дүрс эсрэг харсан (биеийн хувьд) бол $y^{\\prime}<0$, үүнээс үүдэн $\\beta<0$ байна. $\\beta$ нь $s$ болон $s^{\\prime}$ зайнууд мөн түүнчлэн"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-078_313_754_1153_239.jpg",
      "caption": "Зураг 3.8"
    },
    {
      "type": "text",
      "value": "$n$ болон $n^{\\prime}$ хугарлын илтгэгчээс хэрхэн хамаарахыг Зураг 3.8-ийн тусламжтай тодруулж үзье. Параксиаль цaцрагуудын хувьд хугарлын (3.15) хуулийн дагуу $n \\vartheta=n^{\\prime} \\vartheta^{\\prime}$ эсвэл $n \\frac{y}{-s}=n^{\\prime} \\frac{-y^{\\prime}}{s^{\\prime}}$. Ийм үед (3.26)-г дараах байдлаар төлөөлүүлж чадна:"
    },
    {
      "type": "equation",
      "value": "\\beta=\\frac{y^{\\prime}}{y}=\\frac{s^{\\prime} / n^{\\prime}}{s / n} .",
      "tag": "(3.27)"
    },
    {
      "type": "text",
      "value": "Эцэст нь ганц бөмбөрцөг гадаргуугийн хувьд гаргаж авсан (3.22)-(3.27) томьёонууд нь нарийн оптик системүүдийн хувьд ч бас хүчинтэй гэдгийг анхаараарай. Гол асуудал нь $s, s^{\\prime}, f$ болон $f^{\\prime}$ зайнуудын отсчет-ийг хаанаас эхлэн тооцоход л оршино. Оптик системтийн ерөнхий онолоор бол систем тус бүрт <b>үндсэн хавтгай</b> гэж нэрлэгддэг урд талын $H$ болон ар талын $H^{\\prime}$ хавтгайнууд тус тус оршдог. Оптик системт дундын бүхий л зайнуудын тоолол нь чухамдаа эдгээр хавтгайнуудаас л (дээрх тэмдгийн дүрмийг мөн тооцно) эхэлдэг билээ. Гэхдээ цаашид биднийг зөвхөн үндсэн хавтгайнууд нь өөр хоорондоо давхарцсан мөн төвөөрөө дайрч өнгөрдөг <b>нимгэн линз</b> л сонирхох болно. Бид зөвхөн энэхүү линзийнх нь л шинж чанаруудыг судлахаар өөрсдийгөө хязгаарлах болно."
    },
    {
      "type": "text",
      "value": "<b>Нимгэн линз.</b> Тухайн авч үзэж буй бодлогын нөхцөлд зузаан $d$ нь маш бага байх линзийг ингэж нэрлэдэг. Түүний цаашдаа их хэрэг болох шинж чанаруудыг сэргээн сануулъя."
    },
    {
      "type": "text",
      "value": "1. <b>Нимгэн линзийн агаар дахь томьёо</b> - үүнийг муруйлтын радиусууд нь $R_{1}$ ба $R_{2}$ байх линзийн урд талын болон ар талын (цацрагуудын хөдөлгөөний дагуу) гадаргуунуудад (3.20)-д дараалуулан хэрэглэх замаар хялбархан гарган авч болно. Ингэснээр бид дараах илэрхийллийг бүтээнэ:"
    },
    {
      "type": "equation",
      "value": "\\frac{1}{s^{\\prime}}-\\frac{1}{s}=(n-1)\\left(\\frac{1}{R_{1}}-\\frac{1}{R_{2}}\\right),",
      "tag": "(3.28)"
    },
    {
      "type": "text",
      "value": "энд $n$ - линзийн бодисын хугарлын илтгэгч. Энэ томьёоны баруун талд линзийн $\\Phi=1 / f^{\\prime}$ <b>оптикийн хүч</b> бичигдсэн байна. Дашрамд дурдахад нимгэн линзийн хувьд $\\Phi=\\Phi_{1}+\\Phi_{2}$ байх ба энд $\\Phi_{1}$ ба $\\Phi_{2}$ нь линзийн урд талын болон ар талын гадаргуунуудын оптикийн хүчнүүд байна. (3.28) томьёог гаргаж авах аргачиллыг Бодлого 3.9-ийн шийдвэрлэлтээс харж болно."
    },
    {
      "type": "text",
      "value": "Зураг 3.9-д цуглуулагч линзийн тохиолдолд дүрсийг үндсэн цацрагуудын тусламжтай хэрхэн байгуулдгийг харуулсан болно. Энд анхаарах зүйл нь"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-079_330_592_1423_68.jpg",
      "caption": "Зураг 3.9"
    },
    {
      "type": "text",
      "value": "(3.25)-ийн дагуу бидний энэ тохиолдолд фокусын $F$ ба $F^{\\prime}$ зайнууд нь линзийн $C$ төвөөс адил зайд оршино. Үүнтэй холбогдуулан $C$-г дайран өнгөрөх цацрагд хугарахгүйгээр шулуун хэвээрээ үлддэг талтай."
    },
    {
      "type": "text",
      "value": "Линзийн гадаргуугуудын муруйлтын төв болон $C$ төвийг дайран гарсан $O O^{\\prime}$ тэнхлэгийг линзийн <b>оптикийн гол тэнхлэг</b> гэнэ."
    },
    {
      "type": "text",
      "value": "$s, s^{\\prime}$ хэрчмүүд болон $R, R^{\\prime}$ муруйлтын радиусуудын хувьд тэмдгийн дүрмүүд нь өмнөхөөрөө хүчин төгөлдөр үлдэнэ. Түүнчлэн цацрагуудыг параксиаль гэж таамагласан болно."
    },
    {
      "type": "text",
      "value": "Хэрэв линзийн эргэн тойрны орчны хугарлын илтгэгч жишээ нь зүүн талдаа $n$, баруун талдаа $n^{\\prime}$ зэргээр өөр өөр байх төлөвт урд талын болон ар талын фокусын зайнууд ижилгүй байна гэдгийг санагтун. Тэдгээрийн харьцааг дараах томьёогээр тодорхойлон олно"
    },
    {
      "type": "equation",
      "value": "f^{\\prime} / f=-n^{\\prime} / n .",
      "tag": "(3.29)"
    },
    {
      "type": "text",
      "value": "Хасах тэмдэг нь урд талын $F$ болон ар талын $F^{\\prime}$ хоёр фокусууд хоёул үргэлж линзнийхээ хоёр өөр төлөвт оршино гэдгийг зааж өгч байна. Мөн $n^{\\prime} \\neq n$ үед линзийн төв нь оптик төв болж өгч чадахгүй: энүүгээр дайран өнгөрч буй цацраг хугарах шинж чанартай болно гэдгийг мөн санаж явах нь зүйтэй.<br>2. Оптикийн гол тэнхлэгт (түүн дээр линзийн гадаргуугуудын муруйлтын төвүүд төдийгүй фокусын $F$ ба $F^{\\prime}$ цэгүүд нь оршиж буй) налуу өнцгөөр хувилах цацрагуудын багц линзэнд тусахад дүрс буюу $S^{\\prime}$ цэг нь линзийн ар талын фокусын хавтгайд (Зураг 3.10) үүсдэг. Хамгийн гол нь: туссан багцад перпендикуляр орших $T T^{\\prime}$ хавтгайгаас эхлэн $S^{\\prime}$ дүрс хүртэлх бүхий л цацрагуудын оптик замууд таутохрон шинж чанараараа ижил урттай байна. Бид цаашид үүнийг удаа дараалан ашиглах болно.<br>3. Параллель байх цацрагуудын багц давших шилжилт хийхэд фокусын хавтгай дахь тэдгээрийн огтлолцох $S^{\\prime}$ цэгийн байрлал өөрчлөгддөггүй. Өөрөөр хэлбэл, жишээлбэл нүхийг 1 байрлалаас 2 байрлал руу (Зураг 3.11) шилжүүлэхэд $S^{\\prime}$ цэгээр илэрхийлэгдэх дүрс нь урьдны адил байрлалдаа хэвээрээ л үлдэх болно. Бид үүнийг дифракцын торын үйлчлэлийг (§ 5.7) судлах үедээ тооцож үзэх болно."
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-080_301_492_1484_116.jpg",
      "caption": "Зураг 3.10"
    },
    {
      "type": "image",
      "src": "images/irodov-wave/950fefba-d83b-4c8f-96e7-0bd5a7eb90be-080_273_407_1512_697.jpg",
      "caption": "Зураг 3.11"
    },
    {
      "type": "text",
      "value": "4. Линзийн шугаман буюу хөндлөн өсгөлт нь $\\beta=y^{\\prime} / y$ бөгөөд энд $y^{\\prime}$ болон $y$ нь дүрс болон анхдагч биеийн хөндлөн хэмжээнүүд байна (Зураг 3.9-ийг үз)."
    },
    {
      "type": "text",
      "value": "Чингэхэд дараахыг төвөггүйхэн харж болно"
    },
    {
      "type": "equation",
      "value": "\\beta=s^{\\prime} / s ."
    },
    {
      "type": "text",
      "value": "Зураг 3.9 дээрхийн хувьд $y^{\\prime}$ болон $s$ хэмжигдэхүүнүүд нь сөрөг байх ба үүнээсээ улбаалан $\\beta<0$ байна. Энэ нь биеийн дүрс уруугаа харсан төлөвтэй буйг илтгэж буй хэрэг юм."
    }
  ]
}