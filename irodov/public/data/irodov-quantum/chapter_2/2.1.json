{
  "id": "2.1",
  "title": "§ 2.1. Атомын цөмийн загвар",
  "body": [
    {
      "type": "text",
      "value": "**Оршил.** Одоо үед бидэнд аливаа атом эерэг цэнэгтэй цөм болон түүнийг хүрээлсэн электрон бүрхүүлээс тогтдог гэдэг нь мэдэгддэг болоод байна. Цөмийн хэмжээ $10^{-12} \\text{ см}$-ээс бага, харин электрон бүрхүүлээр тодорхойлогддог атомын хэмжээ ойролцоогоор $10^{-8} \\text{ см}$ буюу цөмийн хэмжээнээс хэдэн арван мянга дахин том байдаг. Энэ үед атомын бараг бүх масс цөмдөө төвлөрсөн байдаг."
    },
    {
      "type": "text",
      "value": "Хэрэв энэ бүхэн үнэн бол, атом нь түүнийг нэвтрэн гарч буй бөөмсийн хувьд өндөр зэргээр тунгалаг байх ёстой. Дээр дурдсан атомын загварын туршилтын нотолгоог Резерфорд (1911 онд) нимгэн металл тугалган цаасан дээрх $\\alpha$-бөөмсийн (He атомын цөмүүд) сарнилтын тусламжтайгаар өгсөн юм."
    },
    {
      "type": "text",
      "value": "Нийт $\\alpha$-бөөмсийн үнэмлэхүй олонх нь өчүүхэн бага өнцгөөр ($\\sim 3^\\circ$-аас ихгүй) сарниж байгааг илрүүлжээ. Гэхдээ үүний зэрэгцээ том өнцгөөр сарнисан ганц нэг $\\alpha$-бөөмс мөн ажиглагдаж байв. Сүүлчийнхтэй холбогдуулан Резерфорд эдгээр бөөмс нь атомын цөмтэй харилцан үйлчлэх ганц удаагийн актын үр дүнд бий болдог гэсэн дүгнэлт хийжээ."
    },
    {
      "type": "text",
      "value": "Дээр дурдсан $\\alpha$-бөөмс болон цөмийн харилцан үйлчлэл нь кулоны харилцан үйлчлэлтэй ба цөмийн цэнэг болон масс нь атомын маш өчүүхэн мужид төвлөрсөн гэх таамаглалууд дээр үндэслэн Резерфорд $\\alpha$-бөөмсийн сарнилтын тоон онолыг боловсруулж, сарнисан $\\alpha$-бөөмсийн хазайлтын $\\theta$ өнцгөөс хамаарах тархалтын томьёог гаргажээ. Өөрийн эргэцүүлэлдээ Резерфорд электронуудын масс $\\alpha$-бөөмсийн массаас дөрвөн эрэмбээр бага байдаг тул электронуудын нөлөөгөөр $\\alpha$-бөөмсийн мэдэгдэхүйц хазайлт үүсэх боломжгүй хэмээн үзэж зөвхөн цөмүүд дээрх $\\alpha$-бөөмсийн сарнилтыг л тооцож үзжээ."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-037_301_461_1472_68.jpg",
      "caption": "Зураг 2.1"
    },
    {
      "type": "text",
      "value": "$\\alpha$-бөөм цөмийн ойролцуур нисэж өнгөрөх үед түүний траектор нь гипербол байдаг ба энэ үед $\\alpha$-бөөмсийн хазайлтын өнцөг болох $\\theta$ өнцөг нь гиперболын асимптотуудын хоорондох өнцөгтэй тэнцүү байна (Зураг 2.1)."
    },
    {
      "type": "text",
      "value": "$\\theta$ өнцгийн хувьд дараах илэрхийлэл гарган авчээ:"
    },
    {
      "type": "equation",
      "value": "\\operatorname{tg} \\frac{\\theta}{2}=\\frac{q q_{0}}{2 b K},",
      "tag": "2.1"
    },
    {
      "type": "text",
      "value": "энд $q$ ба $q_0$ - тусаж буй бөөм болон цөмийн цэнэгүүд, $b$ - мөргөлдөөний параметр, ө.х тусаж буй бөөм цөмөөс алсад байх үед түүний анхны хөдөлгөөний чиглэлээс цөм хүртэлх зай (Зураг 2.1-ийг үз), $K$ - цөмөөс алсад байх үеийн бөөмийн кинетик энерги."
    },
    {
      "type": "text",
      "value": "(2.1) томьёоноос харахад $b$ мөргөлдөөний параметр бага байх тусам $\\theta$ хазайлтын өнцөг нь төдий чинээ их байдаг нь харагдана."
    },
    {
      "type": "text",
      "value": "(2.1) томьёоны гаргалгаа Хавсралтад өгөгдсөн."
    },
    {
      "type": "text",
      "value": "**Резерфордын томьёо.** Бид тусаж буй бөөмийн мөргөлдөөний параметр $b$-г хэмжих боломжгүй учраас (2.1) томьёог туршилтаар шууд шалгах боломжгүй. Гэвч Резерфордын мөрөөр бид (2.1) томьёог дараагийн тооцооллуудын үндэс болгон авч болно."
    },
    {
      "type": "text",
      "value": "Сарниулагч бодисын нимгэн давхаргыг авч үзье, багцын тусаж буй бөөм бүр зөвхөн нэг л удаа хазайхаар тийм нимгэн давхаргыг (тугалган цаас) авч үзнэ. $(\\theta, \\theta+\\mathrm{d}\\theta)$ өнцгүүдийн завсар дахь хазайлтын хувьд мөргөлдөөний параметр нь $(b, b+\\mathrm{d}b)$ завсарт багтсан байх ёстой. Энэ үед $\\mathrm{d}\\theta$ болон $\\mathrm{d}b$ утгууд нь тодорхой харьцаагаар холбогдсон байна. Түүнийг олохын тулд эхлээд (2.1)-ийг дараах хэлбэртэйгээр дахин бичье:"
    },
    {
      "type": "equation",
      "value": "b=\\frac{q q_{0}}{2 K} \\operatorname{ctg} \\frac{\\theta}{2},",
      "tag": "2.2"
    },
    {
      "type": "text",
      "value": "дараа нь энэ илэрхийллээс дифференциал авъя:"
    },
    {
      "type": "equation",
      "value": "\\mathrm{d} b=-\\frac{q q_{0}}{2 K} \\frac{\\mathrm{~d} \\theta}{2 \\sin (\\theta / 2)} .",
      "tag": "2.3"
    },
    {
      "type": "text",
      "value": "Энэ илэрхийлэл дэх хасах тэмдэг нь $\\mathrm{d}b$ болон $\\mathrm{d}\\theta$-ийн тэмдэг нь өөр хоорондоо эсрэг байгаагаар нөхцөлддөг. Цаашид зөвхөн $\\mathrm{d}b$ болон $\\mathrm{d}\\theta$ хэмжигдэхүүнүүдийн модулийг ашиглах тул бид (2.3) дахь хасах тэмдгийг тооцохгүй."
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-039_281_283_141_70.jpg",
      "caption": "Зураг 2.2"
    },
    {
      "type": "text",
      "value": "Тусаж буй бөөмсийн нарийн багцын хөндлөн огтлолын талбай $S$-тэй тэнцүү байг. Тэгвэл сарниулагч нимгэн давхаргын цөмүүдийн тоо $nS$-тэй тэнцүү байх ба үүнд $n$ нь гадаргуугийн нэгжид ногдох цөмийн (атомын) тоо болно. Энэ үед мөргөлдөөний параметр $b$ нь $(b, b+\\mathrm{d}b)$ завсарт орших бөөмсийн харьцангуй тоо буюу үүний дүнд $(\\theta, \\theta+\\mathrm{d}\\theta)$ өнцгүүдийн завсарт сарнисан бөөмсийн харьцангуй тоо нь дараахтай тэнцүү байна (Зураг 2.2):"
    },
    {
      "type": "equation",
      "value": "\\frac{\\mathrm{d} N}{N}=\\frac{\\mathrm{d} S}{S}=\\frac{n S \\cdot 2 \\pi b \\mathrm{~d} b}{S}=n \\cdot 2 \\pi b \\mathrm{~d} b,",
      "tag": "2.4"
    },
    {
      "type": "text",
      "value": "энд $\\mathrm{d}S$ нь багцын $S$ огтлол дахь цагиргуудын нийлбэр талбай, $\\mathrm{d}N$ нь $(\\theta, \\theta+\\mathrm{d}\\theta)$ өнцгүүдийн завсарт сарнисан бөөмсийн урсгал, ба $N$ - багц дахь тусаж буй бөөмсийн урсгал."
    },
    {
      "type": "text",
      "value": "(2.4)-д $b$ болон $\\mathrm{d}b$-ийн (2.2) болон (2.3)-аас гаргаж авсан илэрхийллүүдийг орлуулж тавибал бид дараахийг гарган авна:"
    },
    {
      "type": "equation",
      "value": "\\frac{\\mathrm{d} N}{N}=n\\left(\\frac{q q_{0}}{2 K}\\right)^{2} 2 \\pi \\frac{\\cos (\\theta / 2) \\mathrm{d} \\theta}{2 \\sin ^{3}(\\theta / 2)} .",
      "tag": "2.5"
    },
    {
      "type": "text",
      "value": "Энэхүү тэнцэтгэлийн баруун талын хүртвэр болон хуваарийг $\\sin(\\theta/2)$-ээр үржүүлье. Тэгвэл:"
    },
    {
      "type": "equation",
      "value": "\\frac{\\mathrm{d} N}{N}=n\\left(\\frac{q q_{0}}{2 K}\\right)^{2} \\frac{2 \\pi \\sin \\theta \\mathrm{~d} \\theta}{4 \\sin ^{4}(\\theta / 2)},",
      "tag": "2.6"
    },
    {
      "type": "text",
      "value": "энд $2\\pi \\sin\\theta \\mathrm{~d}\\theta$ илэрхийлэл нь $(\\theta, \\theta+\\mathrm{d}\\theta)$ сарнилтын өнцгүүд багтаж буй $\\mathrm{d}\\Omega$ огторгуйн өнцөг юм. Тиймээс (2.6)-г дараах хэлбэртэйгээр хувирган бичиж болно:"
    },
    {
      "type": "equation",
      "value": "\\frac{\\mathrm{d} N}{N}=n\\left(\\frac{q q_{0}}{4 K}\\right)^{2} \\frac{\\mathrm{~d} \\Omega}{\\sin ^{4}(\\theta / 2)} .",
      "tag": "2.7"
    },
    {
      "type": "text",
      "value": "Энэ нь Резерфордын томьёо мөн юм. Энэ нь анхны хөдөлгөөний чиглэлтэй харьцуулахад $\\theta$ өнцгөөр $\\mathrm{d}\\Omega$ огторгуйн өнцөгт сарнисан бөөмсийн харьцангуй тоог тодорхойлдог. Энэхүү томьёон дахь $n$ нь сарниулагч давхаргын (тугалган цаасны) гадаргуугийн нэгжид ногдох цөмийн тоо гэдгийг дурдъя."
    },
    {
      "type": "text",
      "value": "Хэрэв бид $\\theta_1$-ээс $\\theta_2$ хүртэлх өнцгүүдийн төгсгөлөг завсарт сарнисан бөөмсийн харьцангуй тоо $\\Delta N / N$-г сонирхвол $\\mathrm{d}\\Omega = 2\\pi \\sin\\theta \\mathrm{~d}\\theta$ гэдгийг тооцон (2.7) илэрхийллийг интегралчлах шаардлагатай. Ингэхдээ сарнилтын бага өнцгүүдэд (ойролцоогоор $3^\\circ$-аас бага) Резерфордын томьёо хэрэглэгдэх боломжгүй болохыг анхаарах хэрэгтэй. Учир нь маш бага өнцгүүдэд атомын хязгаараас гарсан мөргөлдөөний параметрийн их утгууд харгалзах бөгөөд тэнд хүч нь кулоны шинж чанартаа алддагтай холбогддог."
    },
    {
      "type": "text",
      "value": "$\\theta$ өнцгийн төгсгөлөг завсарт сарнисан бөөмсийн харьцангуй тоог олох асуудал нь ихээхэн хялбараар (интегралчлалгүйгээр) шийдэгдэх боломжтойг дурдъя. Яг хэрхэн гэдэг нь доорх жишээнд харуулагдсан байгаа."
    },
    {
      "type": "text",
      "value": "**Ашигтай огтлол.** Хэрэв $b$ радиустай болон $\\mathrm{d}b$ өргөнтэй (Зураг 2.2-ийг үз) цагиргийн талбайтай тэнцүү $\\mathrm{d}\\sigma$ дифференциал огтлол гэх ойлголтыг оруулбал Резерфордын томьёог (2.7) зарим нэг талаар өөр хэлбэртэйгээр илэрхийлж болно. Тусаж буй бөөмс нь $(b, b+\\mathrm{d}b)$ завсарт багтах мөргөлдөөний параметрүүдтэйгээр цөмүүдийн нөлөөгөөр (2.1)-ийн дагуу $(\\theta, \\theta+\\mathrm{d}\\theta)$ өнцгүүдийн завсарт хазайх болно. Иймээс"
    },
    {
      "type": "equation",
      "value": "\\mathrm{d} \\sigma=2 \\pi b \\mathrm{~d} b,",
      "tag": "2.8"
    },
    {
      "type": "text",
      "value": "байх тул (2.7) томьёог дараах байдлаар бичиж болно:"
    },
    {
      "type": "equation",
      "value": "\\frac{\\mathrm{d} N}{N}=n \\mathrm{~d} \\sigma,",
      "tag": "2.9"
    },
    {
      "type": "text",
      "value": "энд дифференциал ашигтай огтлол нь"
    },
    {
      "type": "equation",
      "value": "\\mathrm{d} \\sigma=\\left(\\frac{q q_{0}}{4 K}\\right)^{2} \\frac{2 \\pi \\sin \\theta \\mathrm{~d} \\theta}{\\sin ^{4}(\\theta / 2)} .",
      "tag": "2.10"
    },
    {
      "type": "text",
      "value": "Иймээс, (2.9) томьёо нь $(\\theta, \\theta+\\mathrm{d}\\theta)$ өнцгүүдийн завсарт сарнисан бөөмсийн харьцангуй тоо нь тугалган цаасны нэгж гадаргуу дээрх цөмийн тоо $(n)$-ыг харгалзах (2.10) дифференциал огтлолоор үржүүлсэн үржвэртэй тэнцүү болохыг утгачилж байна."
    },
    {
      "type": "text",
      "value": "**Жишээ.** $\\theta_1$-ээс $\\theta_2$ хүртэлх өнцгүүдийн завсарт сарнисан бөөмсийн харьцангуй тоо $\\Delta N / N$-ийг олъё. Бусад бүх зүйлсийг өгөгдсөн хэмээн тооцно.<br>$\\Delta N / N$ хэмжигдэхүүн нь (2.9) ёсоор дотоод болон гадаад радиусууд нь $b_1$ болон $b_2$-той тэнцүү цагирагийн талбайд пропорциональ байх болно, ө.х.<br>$$ \\Delta N / N=n\\left(\\pi b_{2}^{2}-\\pi b_{1}^{2}\\right) . \\quad (*)$$<br>$b_1$ болон $b_2$ утгууд нь (2.1) эсвэл (2.2) томьёогоор $\\theta_1$ болон $\\theta_2$ өнцгүүдтэй нэгэн утгат холбоотой байдаг. (*)-д $b$ параметрийг (2.2) илэрхийллээр солибол бид дараахийг гарган авна:<br>$$\\frac{\\Delta N}{N}=n \\pi\\left(\\frac{q q_{0}}{2 K}\\right)^{2}\\left(\\operatorname{ctg}^{2} \\frac{\\theta_{2}}{2}-\\operatorname{ctg}^{2} \\frac{\\theta_{1}}{2}\\right) .$$<br>Тооцоолол ердөө л энэ. Практикт яг л ингэж аргачлах хэрэгтэй."
    },
    {
      "type": "text",
      "value": "**Резерфордын томьёоны шалгалт.** (2.7) томьёо нь туршилтаар батлагдсан байдаг. Тусаж буй бөөмсийн хувьд цацраг идэвхт үүсгүүрийн $\\alpha$-бөөмсийг (тэдний цэнэг $q=2e$) ашиглажээ. $\\alpha$-бөөмсийн кинетик энерги нь хэд хэдэн МэВ-ийн эрэмбэтэй байв."
    },
    {
      "type": "text",
      "value": "Сарнисан $\\alpha$-бөөмсийг тоолж буй огторгуйн өнцөг $\\mathrm{d}\\Omega$-г бэхлэх болон энэ үедээ $\\theta$ өнцгийг (Зураг 2.3) өөрчилдөг гэвэл (2.7) томьёоноос дараах нь мөрдөн гарна:"
    },
    {
      "type": "equation",
      "value": "\\mathrm{d} N \\cdot \\sin ^{4}(\\theta / 2)=\\text { const. }",
      "tag": "2.11"
    },
    {
      "type": "image",
      "src": "images/irodov-quant-physics/a57b3a57-78b5-4292-b0ab-4bd9f2ffcf56-041_283_415_1230_68.jpg",
      "caption": "Зураг 2.3"
    },
    {
      "type": "text",
      "value": "Туршилтаар юуны өмнө яг энэхүү нөхцөл биелж байгаа эсэхийг шалгажээ. (2.11)-ийн зүүн тал дахь үржигдэхүүн тус бүр ($\\theta$ өнцгийг өөрчлөх явцад) гурван эрэмбээр өөрчлөгдсөн хэдий ч тэдгээрийн үржвэр хангалттай сайн нарийвчлалтайгаар тогтмол хэвээр үлдэж байгаа нь тодорхойлогдсон байна. Энэ нь (2.7) томьёо $\\alpha$-бөөмсийн сарнилтын процессыг зөв дүрсэлж буйг илтгэнэ."
    },
    {
      "type": "text",
      "value": "Резерфордын томьёог батлах туршилтуудыг нь үлэмжийн бага зайд ($10^{-12}$-аас $10^{-9} \\text{ см}$ хүртэл) Кулоны хуулийн зөв болохыг шууд бусаар нотолж буй нотолгоо хэмээн авч үзэж болно."
    },
    {
      "type": "text",
      "value": "Үүнээс гадна, тэдгээр нь атомын масс нь түүний маш өчүүхэн мужид буюу хэмжээ нь $10^{-12} \\text{ см}$-ээс хэтрэхгүй цөмд бараг тэр чигтээ төвлөрдөг гэсэн таамаглалд гэрч болдог."
    },
    {
      "type": "text",
      "value": "**Жишээ.** Алтны атомын үл хөдлөх цөм рүү яг төв рүүхэн нь чиглэн хөдөлж буй $\\alpha$-бөөм тийш ямар зайд ойртон очихыг олъё. Алтны атомын дэс дугаар $Z=79$ бөгөөд цөмөөс алслагдсан үедээ тусаж буй $\\alpha$-бөөмийн кинетик энерги $K=5.7 \\text{ МэВ}$ байна.<br>$\\alpha$-бөөмийн зогсох агшинд түүний кинетик энерги нь бүрэн потенциал энергид шилжих болно: $K = 2 Z e^2 / r_{\\text{мин}}$. Эндээс<br>$$r_{\\text{мин}} = \\frac{2 Z e^2}{K} = \\frac{2 \\cdot 79(4.8 \\cdot 10^{-10})^2}{5.7 \\cdot 1.6 \\cdot 10^{-6}} = 4 \\cdot 10^{-12} \\text{ см} .$$"
    },
    {
      "type": "text",
      "value": "Дээр өгүүлснээс үүдээд тусаж буй бөөм болон цөмийн хоорондох аливаа зайд Кулоны хууль хүчинтэй байна гэж ойлгож болохгүй. Ускоритель (хурдасгагч)-ээр хурдсуулсан жишээ нь протоны сарнилтын туршилтууд дахь энерги хангалттай их үед мөргөлдөөний параметр $10^{-12} \\text{ см}$-ээс бага болоход Кулоны хуулиас огцом гажих явдал ажиглагдаж байгааг харуулсан байна. Энэхүү зайд Кулоны түлхэх хүчээс үлэмж давуу цөмийн татах хүч үйлчилж эхэлдэг."
    },
    {
      "type": "text",
      "value": "Ийнхүү, $\\alpha$-бөөмсийн сарнилтын туршилтуудын үр дүн нь Резерфордын санал болгосон атомын цөмийн (гараган) загварыг дэмжиж байна гэдгийг харуулж байна. Гэвч энэхүү загвар нь сонгодог электродинамикийн хуулиудтай хурцаар зөрчилдсөн байна."
    },
    {
      "type": "text",
      "value": "Электронууд нарны эргэн тойронд эргэх гаргуудтай ижил төстэйгөөр цөмийг тойрон траекторуудын дагуу хөдөлдөг гэх таамаглал нь давж гаршгүй (сонгодог үүднээс) бэрхшээлтэй нүүр тулдаг. Муруйлт бүхий траектороор хөдлөхдөө электрон нь хурдатгалтай байх тул зүй ёсоороо цахилгаан соронзон долгион цацруулах ёстой болдог. Энэхүү процесс нь энергийн алдагдал дагуулах бөгөөд үүний үр дүнд электрон эцсийн дүндээ цөм дээр унах ёстой байдаг. Ийм атомын амьдрах хугацаа нь $10^{-11} \\text{ с}$-ийн эрэмбэтэй болно (2.5 бодлогыг үз). Энэхүү үр дүн нь авч үзсэн атомын загварын хэр зэрэг тогтворгүй болохыг уран тодоор харуулж байна."
    }
  ]
}
